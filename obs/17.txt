====== 17. እግዚኣብሄር ምስ ዳዊት ዝገበሮ ቃል ኪዳን ======

{{https://api.unfoldingword.org/obs/jpg/1/en/360px/obs-en-17-01.jpg}}

ሳኦል ናይ መጀመርታ ንጉስ እስራኤል ነበረ። ንሱ ከምቲ ንሳቶም ዝደልይዎ ነዊሕን ምልኩዕን ነበረ። ሳኦል ኣብተን ናይ መጀመርታ ዓመታት ንእስራኤላውያን ከመሓድር እንተሎ ፅቡቕ ንጉስ ነበረ። እናፀንሐ ምስከደ ግና ንእግዚኣብሄር ዘይእዘዝ ክፉእ ሰብ ኰነ፤ ስለዚ እግዚኣብሄር ሓደ መዓልቲ ኣብክንዲ ሳኦል ዝትካእ ካልእ ሰብ መረፀ።

{{https://api.unfoldingword.org/obs/jpg/1/en/360px/obs-en-17-02.jpg}}

እግዚኣብሄር ድሕሪ ሳኦል ንጉስ ከኸውን ዳዊት ንዝበሃል መንእሰይ መረፀ። ዳዊት ወዲ ከተማ ቤትልሄም ዝዀነ ሓላው ኣባጊዕ ነበረ። ዳዊት ኣብ ዘተፈላለዩ እዋናት ኣባጊዕ ኣቡኡ እንትሕልው ኣባጊዑ ክበልዑ ዝመፁ ኣንበሳን ድቢን ቀቲሉ ነበረ። ዳዊት ብእግዚኣብሄር ዝኣምንን ንዕኡ ዝእዘዝን ትሑትን ፃድቅን ሰብ ነበረ።

{{https://api.unfoldingword.org/obs/jpg/1/en/360px/obs-en-17-03.jpg}}

ዳዊት ውሩይ ወታደርን መራሕን ኰነ። ዳዊት ገና መንእሰይ እንተሎ ጎልያድ ምስ ዝብሃል ገዚፍን ዓብዪን ሰብኣይ ተዋግአ። ጎልያድ ዝሰልጠነ ወታደር፣ ኣዝዩ ብርቱዕ፣ ከምኡ’ውን ቁመቱ ዳርጋ ሰለስተ ሜትሮ ነበረ። ነገር ግን እግዚኣብሄር ንጎልያድ ቀቲሉ ንእስራኤል ከድሕን ንዳዊት ሓገዞ። ብድሕሪኡ ዳዊት ኣብ ፀላእቲ እስራኤላውያን ብዙሕ ዓወታት ረኸበ። እስራኤላውያን ዘመስግንዎ ድማ ኰነ።

{{https://api.unfoldingword.org/obs/jpg/1/en/360px/obs-en-17-04.jpg}}

እቶም ህዝቢ ንዳዊት ብዝነበሮም ፍቕሪ ሳኦል ቀንአ። ሳኦል ብዙሕሻዕ ንዳዊት ክቐትሎ ፈተነ፤ ስለዚ ዳዊት ካብ ሳኦል ተሓብአ። ሓደ መዓልቲ ሳኦል ንዳዊት ከቐትሎ ይደልዮ ነበረ። ሳኦል ናብቲ ዳዊት ተሓቢኡሉ ዝነበረ በዓቲ ከደ፤ ሳኦል ግና ኣይረኣዮን። ዳዊት ናብ ሳኦል ተፀጊዑ ስለዝነበረ ክቐትሎ ምኸኣለ ነይሩ፤ ነገር ግን ኣይቀተሎን። ኣብክንድኡ ዳዊት ንጉስ ክኸውን ደልዩ ከምዘይቀተሎ ሳኦል ምእንቲ ክፈልጥ ኢሉ ካብ ጫፍ ክዳን ሳኦል ቈረፀ።

{{https://api.unfoldingword.org/obs/jpg/1/en/360px/obs-en-17-05.jpg}}

ኣብ መወዳእታ ሳኦል ኣብ ውግእ ሞተ፤ ዳዊተ ድማ ንጉስ እስራኤል ኰነ። ዳዊት ጥዑይ ንጉስ ስለዝነበረ እቶም ህዝቢ ፈተውዎ። እግዚኣብሄር ንዳዊት ባረኾ፤ ዕዉት’ውን ገበሮ። ዳዊት ብዙሕ ውግኣት ተዋግአ፤ ንፀላእቲ እስራኤል ክስዕር ከኣ እግዚኣብሄር ረድኦ። ዳዊት ነቶም ኣብኣ ዝነበሩ ስዒሩ ንኢየሩሳሌም ከተምኡ ገበራ፤ ዳዊት ኣብዝነበረሉ ዘበን እስራኤል ሓያልን ሃፍታምን ኰነት።

{{https://api.unfoldingword.org/obs/jpg/1/en/360px/obs-en-17-06.jpg}}

ዳዊት ኩሎም እስራኤላውያን ንእግዚኣብሄር ዘምልኹሉን ንዕኡ መስዋእትታት ዘቕርቡሉን ቤተመቕደስ ክሰርሕ ደለየ። እስራኤላውያን ን400 ዓመት ዝኸውን ኣብቲ ሙሴ ዝሰርሖ ድንኳን መራኸቢ ንእግዚኣብሄር የምልኹን መስዋእትታት የቕርቡን ነበሩ።

{{https://api.unfoldingword.org/obs/jpg/1/en/360px/obs-en-17-07.jpg}}

ነገር ግን እግዚኣብሄር ነዚ ዝስዕብ መልእኽቲ ንናታን ኣትሒዙ ናብ ዳዊት ለኣኾ፤ ‹‹ንስኻ ናይ ውግእ ሰብ ስለዝዀንካ ነዚ ቤተመቕደስ ንስኻ ኣይትሰርሐለይን። ወድኻ እዩ ዝሰርሐለይ። ነገር ግን ኣዝየ ክባርኸካ እየ። ካብ ዘርእኻ እቲ ሓደ ኣብ ህዝበይ ንጉስ ኰይኑ ንዘለኣለም ክገዝእ እዩ!›› ንዘለኣለም ዝገዝእ ዘርኢ ዳዊት እቲ መሲሕ እዩ። እቲ መሲሕ ንህዝብታት ዓለም ካብ ሓጥያቶም ዘድሕኖም ምሩፅ እግዚኣብሄር እዩ።

{{https://api.unfoldingword.org/obs/jpg/1/en/360px/obs-en-17-08.jpg}}

ዳዊት ነዚኦም ቃላት ምስ ሰምዐ፣ ነዚ ኩሉ ክብርን በረኸትን ክህቦ ቃል ስለ ዝኣተወሉ ሽዕኡ ንእግዚኣብሄር ምስጋናን ውዳሰን ኣቕረበ። ዳዊት እግዚኣብሄር ነዚኣቶም ነገራት መዓዝ ከምዝገብሮም ኣይፈለጠን። ነገር ግን እስራኤላውያን እቲ መሲሕ ክሳዕ ዝመፅእ ንነዊሕ ዘበን፣ ዳርጋ 1000 ዓመት ተፀበዩ።

{{https://api.unfoldingword.org/obs/jpg/1/en/360px/obs-en-17-09.jpg}}

ዳዊት ብፍትሕን ብተኣማንንትን ንብዙሕ ዓመታት ገዝአ፤ እግዚኣብሄር ድማ ባረኾ። ይዅንእምበር፣ ናብ መወዳእታ ህይወቱ ከባቢ ኣብ እግዚኣብሄር ዝኸፍአ ሓጥያት ሰርሐ።

{{https://api.unfoldingword.org/obs/jpg/1/en/360px/obs-en-17-10.jpg}}

ሓደ መዓልቲ ኩሎም ወታደራት ዳዊት ካብ ገዝኦም ናብ ውግእ ከይዶም ከለዉ፣ ንሱ ኣብ ቤተመንግስቲ ኣብ ደገ ኰይኑ እንተሎ ሓንቲ ፅብቕቲ ሰበይቲ ነብሳ ክትሕፀብ ረኣየ። ስም እታ ሰበይቲ ቤርሳቤህ ነበረ።

{{https://api.unfoldingword.org/obs/jpg/1/en/360px/obs-en-17-11.jpg}}

ዳዊት ገፁ ኣብክንዲ ዘወር ምባል ነታ ሰበይቲ ከምፅኡሉ ሰብ ለኣኸ። ምስኣ ደቂሱ ድማ ንገዝኣ ከምእትምለስ ገበረ። ድሕሪ ቁሩብ መዓልቲ ቤርሳቤህ ‘ጠኒሰ እየ’ ኢላ ናብ ዳዊት መልእኽቲ ሰደደት።

{{https://api.unfoldingword.org/obs/jpg/1/en/360px/obs-en-17-12.jpg}}

እቲ ኦርዮ ተባሂሉ ዝፅዋዕ ሰብኣይ ቤርሳቤህ ካፍቶም ምሩፃት ወታደራት ዳዊት ሓደ ነበረ። ዳዊት ንኦርዮ ካብቲ ውግእ ኣፀዊዑ ምስ ሰበይቱ ክሓድር ነገሮ። ኦርዮ ግና እቶም ካልኦት ወታደራት ኣብ ውግእ ስለዝዀኑ ናብ ገዝኡ ክኸይድ ኣይፈተወን። ስለዚ ዳዊት ናብቲ ውግእ ክምለስ ኣዚዙ ኦርዮ ምእንቲ ክመውት ኣብቲ ከቢድ ውግእ ዘለዎ ቦታ ከሰልፎ ነቲ ጀነራል ነጊሩ ሰደዶ።

{{https://api.unfoldingword.org/obs/jpg/1/en/360px/obs-en-17-13.jpg}}

ኦርዮ ምስተቐትለ ዳዊት ንቤርሳቤህ ኣእተዋ። ንሳ ድማ ንዳዊት ወዲ ወለደትሉ። በቲ ዳዊት ዝገበሮ እግዚኣብሄር ኣዝዩ ተቘጥዐ። ሓጥያቱ ከቢድ ከምዝዀነ ንዳዊት ምእንቲ ክነግሮ እግዚኣብሄር ንነብዪ ናታን ለኣኾ። ዳዊት ሓጥያቱ ስለእተናዘዘ እግዚኣብሄር ይቕረ በሎ። ዳዊት በቲ ዝተረፈ ዘበን ህይወቱ ኣብ ኣሸጋሪ ኵነታት እናሃለወ እኳ ንእግዚኣብሄር ብምኽታል ተኣዘዞ።

{{https://api.unfoldingword.org/obs/jpg/1/en/360px/obs-en-17-14.jpg}}

ነገር ግን ስለ እቲ ዳዊት ዝሰርሖ ሓጥያት ወዱ ሞተ። በቲ ዝተረፈ ዘበን ህይወቱ ንዳዊት ኣብ ቤተሰቡ ውግእ ነበረ፤ ሓይሊ ዳዊት ከኣ ኣዝዩ ተዳኸመ። ዳዊት ንእግዚኣብሄር እሙን እንተዘይነበረ’ኳ ሕዝ’ውን እግዚኣብሄር ስለ እቶም ዝሃቦም ተስፋታት እሙን ነበረ። ብድሕሪኡ ዳዊት ካብ ቤርሳቤህ ካልእ ወዲ ወለደ። ሰሙ’ውን ሰለሙን በልዎ።

//ታሪኽ መፅሓፍ ቅዱስ፡- ካብ 1ይ ሳሙኤል 10፡15-19፤ 24፤ 31፤ 2ይ ሳሙኤል 5፤ 7፤ 11-12።//
