====== 47. ጳውሎስን ሲላስን ኣብ ፊልጵስዩስ ======

{{https://api.unfoldingword.org/obs/jpg/1/en/360px/obs-en-47-01.jpg}}

ሳውል ኣብ ግዝኣት ንጉሰነገስት ሮም ኩሉ ክዘዋወር እንተሎ፣ ነቲ ‹‹ጳውሎስ›› ዝበሃል ሮማዊ ስሙ ምጥቃም ጀመረ። ሓደ መዓልቲ ጳውሎስን ዓርኩ ሲላስን ብዛዕባ ኢየሱስ ብስራት ክዛረቡ ናብ ከተማ ፊልጵስዩስ ከዱ። ሰባት ክፅልዩ ናብ ዝተኣከቡሉ ካብታ ከተማ ወፃኢ ኣብ ጥቓ ሩባ ናብዝርከብ ስፍራ ከዱ። ኣብኡ ነጋዲት ዝነበረት ልድያ ዝብልዋ ሰበይቲ ረኸቡ። ንሳ ድማ ንእግዚኣብሄር እትፈቱን እተምልኽን ነበረት።

{{https://api.unfoldingword.org/obs/jpg/1/en/360px/obs-en-47-02.jpg}}

ነቲ ብዛዕባ ኢየሱስ ዝገልፅ መልእኽቲ ክትኣምን እግዚኣብሄር ልባ ከፈተላ። ንሳን ስድርኣን ድማ ተጠመቑ፤ ኣብ ገዝኣ ክነብሩ ከኣ ንጳውሎስን ሲላስን ዓደመቶም፤ ስለዚ ንሳቶም ምስኣን ምስ ስድርኣን ነበሩ።

{{https://api.unfoldingword.org/obs/jpg/1/en/360px/obs-en-47-03.jpg}}

ጳውሎስን ሲላስን ብዙሕ ሻዕ ኣብቲ ፀሎት ዝግበረሉ ቦታ ምስ ሰባት ይራኸቡ ነበሩ። በብመዓልቱ ናብኡ ክኸዱ እንተለዉ ሓንቲ ጋኔን ዝሓደራ ባርያ ጓል ትስዕቦም ነበረት። ንሳ ድማ በቲ ዝሓዛ ጋኔን እናተሓገዘት ብዛዕባ ዝመፅእ ኩነታት ንሰባት ትትንብየሎም ነበረት፤ ስለዚ እናጠንቈለት ንጎይቶታ ብዙሕ ገንዘብ ተምፅአሎም ነበረት።

{{https://api.unfoldingword.org/obs/jpg/1/en/360px/obs-en-47-04.jpg}}

እታ ባርያ ጓል ንሳቶም ክዘዋወሩ እንተለዉ እናሰዓበት ዓው ኢላ፣ ‹‹እዞም ሰባት ኣገልገልቲ ልኡል እግዚኣብሄር እዮም። መንገዲ ምድሓን ድማ ክነግሩኹም እዮም!›› እናበለት ምዝራብ ቀፀለት። ጳውሎስ ክሳዕ ዝቚጣዕ ደጋጊማ ከምዚ ገበረት።

{{https://api.unfoldingword.org/obs/jpg/1/en/360px/obs-en-47-05.jpg}}

ኣብ መወዳእታ ሓደ መዓልቲ እታ ባርያ ጓል ዓው ኢላ ምዝራብ ምስ ጀመረት ጳውሎስ ናብኣ ዘወር ኢሉ ነቲ ኣብኣ ዝሓደረ ጋኔን፣ ‹‹ብስም ኢየሱስ ካብኣ ውፃእ!›› በሎ። እቲ ጋኔን ድማ ሽዕኡ ወፀ።

{{https://api.unfoldingword.org/obs/jpg/1/en/360px/obs-en-47-06.jpg}}

ጎይቶት እታ ባርያ ጓል ዝነበሩ ሰባት ኣዝዮም ተቘጥዑ! ብዘይ እቲ ጋኔን እታ ባርያ ጓል ክትጥንቊል ከምዘይትኽእል ከኣ ፈለጡ። ስለዘይትኽእል ድማ ንጎይቶታ ገንዘብ ክተምፅአሎም ኣይከኣለትን።

{{https://api.unfoldingword.org/obs/jpg/1/en/360px/obs-en-47-07.jpg}}

ስለዚ እቶም ጎይቶታ ንጳውሎስን ሲላስን ናብ ሰበስልጣን ሮም ወሰድዎም፤ ንሳቶም ድማ ቅጥቅጥ ኣቢሎም ናብ ቤት ማእሰርቲ ደርበይዎም።

{{https://api.unfoldingword.org/obs/jpg/1/en/360px/obs-en-47-08.jpg}}

ንጳውሎስን ሲላስን ኣብቲ ውሽጣዊ ክፍሊ እቲ ቤት ማእሰርቲ ኣእተዉዎም፤ ኣእጋሮም ድማ ምስ ጕንዲ ኣሰርዎም። ይዅንእምበር ኣብ ፍርቂ ለይቲ ንእግዚኣብሄር መዝሙር ምስጋና ይዝምሩ ነበሩ።

{{https://api.unfoldingword.org/obs/jpg/1/en/360px/obs-en-47-09.jpg}}

ብሃንደበት ከቢድ ራዕዲ ምድሪ ኰነ! ኩሎም በርታት እቲ ቤት ማእሰርቲ ድማ ተኸፍቱ፤ ናይ ኩሎም እሱራት ሰንሰል ከኣ ተፈትሐ።

{{https://api.unfoldingword.org/obs/jpg/1/en/360px/obs-en-47-10.jpg}}

እቲ ሓላዊ ቤት ማእሰርቲ ካብ ድቃሱ ምስ ነቕሐ፣ ኩሎም በርታት ከምእተኸፍቱ ምስ ረኣየ ፈርሐ! ኩሎም እሱራት ዘምለጡ መሲልዎ ነፍሱ ከጥፍእ ሓሰበ። (እሱራት እንተምሊጦም ሰበስልጣን ሮም ከምዝቐትልዎ ፈለጠ።) ነገር ግን ጳውሎስ ረኣዮ’ሞ ዓው ኢሉ፣ ‹‹ግደፍ! ነፍስኻ ከይተጥፍእ። ኩልና ኣብዚ ኢና ዘለና›› በሎ።

{{https://api.unfoldingword.org/obs/jpg/1/en/360px/obs-en-47-11.jpg}}

እቲ ሓላዊ ቤት ማእሰርቲ ናብ ጳውሎስን ሲላስን እናተንቀጥቀጠ መፂኡ፣ ‹‹ክድሕን እንታይ ክገብር?›› ኢሉ ሓተቶም። ጳውሎስ ድማ፣ ‹‹ብጎይታ ኢየሱስ እመን፤ ንስኻን ስድራኻን ክትድሕኑ ኢኹም›› ኢሉ መለሰሉ። ብድሕሪኡ እቲ ሓላዊ ቤት ማእሰርቲ ንጳውሎስን ሲላስን ናብ ገዝኡ ወሲዱ ቊስሎም ሓፀበሎም። ጳውሎስ ድማ ነቶም ኣብቲ ገዝኡ ዝነበሩ ኩሎም ብዛዕባ ኢየሱስ ብስራት ሰበኸሎም።

{{https://api.unfoldingword.org/obs/jpg/1/en/360px/obs-en-47-12.jpg}}

እቲ ሓላዊ ቤት ማእሰርትን መላእ ቤተሰቡን ብኢየሱስ ኣሚኖም ተጠመቑ። ብድሕሪኡ እቲ ሓላዊ ቤት ማእሰርቲ ንጳውሎስን ሲላስን ምግቢ ቀረበሎም’ሞ ብሓደ ተሓጐሱ።

{{https://api.unfoldingword.org/obs/jpg/1/en/360px/obs-en-47-13.jpg}}

ንፅባሒቱ ኣመሓደርቲ ፊልጵስዩስ ንጳውሎስን ሲላስን ካብ ቤት ማእሰርቲ ኣውፂኦም ካብ ፊልጵስዩስ ክኸዱ ሓተትዎም። ጳውሎስን ሲላስን ንልድያን ካልኦት ፈተውቶምን ርእዮም ነታ ከተማ ለቒቖም ከዱ። እቲ ብዛዕባ ኢየሱስ ዝንገር ብስራት ድማ ምስፍሕፍሑ ቀፀለ፤ ቤተኽርስቲያን’ውን ምዕባያ ቀፀለት።

{{https://api.unfoldingword.org/obs/jpg/1/en/360px/obs-en-47-14.jpg}}

ጳውሎስን ካልኦት ክርስቲያን መራሕትን ነቲ ብስራት ኢየሱስ እናሰበኹን እናመሃሩን ናብ ብዙሓት ከተማታት ከዱ። ከምኡ’ውን ኣብ ኣብያተኽርስቲያናት ንዘለዉ ኣመንቲ ከበረታትዕዎምን ክምህርዎምን ብዙሓት መልእኽቲታት ፀሓፉሎም። እዞም መልእኽትታት ድማ ሓድሓዲኦም ኣብ መፅሓፍ ቅዱስ መፃሕፍቲ ኰኑ።

//ታሪኽ መፅሓፍ ቅዱስ፡- ካብ ግብሪ ሃዋርያት 16፡11- 40።//
