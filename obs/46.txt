====== 46. ጳውሎስ ክርስቲያን ኰነ ======

{{https://api.unfoldingword.org/obs/jpg/1/en/360px/obs-en-46-01.jpg}}

ሳውል ነቲ ናይቶም ንእስጢፋኖስ ብእምኒ ይቐትልዎ ዝነበሩ ሰባት ክዳን ይሕሉ ዝነበረ መንእሰይ ነበረ። ብኢየሱስ ኣይኣምንን ድማ ነበረ። ስለዚ ንኣመንቲ የሳድዶም ነበረ። ኣብ ኢየሩሳሌም ኣወዳትን ኣጓላትን እናሓዘ ናብ ቤት ማእሰርቲ ከእትዎም ገዛ ገዛ ይዘውር ነበረ። እቲ ሊቀኻህናት ነቶም ኣብኡ ዝነበሩ ክርስቲያናት እናሓዘ ናብ ኢየሩሳሌም ከምፅኦም ንሳውል ናብ ደማስቆ ክኸይድ ፍቓድ ሃቦ።

{{https://api.unfoldingword.org/obs/jpg/1/en/360px/obs-en-46-02.jpg}}

ሳውል ናብ ደማስቆ እናኸደ እንከሎ፣ ካብ ሰማይ ሓያል ብርሃን ኣብ ዙርይኡ ኩሉ በርሀ፤ ንሱ ድማ ናብ መሬት ወደቐ። ሓደ ሰብ ድማ፣ ‹‹ሳውል! ሳውል! ስለምንታይ ኢኻ እተሳድደኒ?›› እንትብሎ ሰምዐ። ሳውል ድማ፣ ‹‹ዎ ጎይታ፣ ንስኻ መን ኢኻ?›› ኢሉ ሓተቶ። ኢየሱስ ከኣ ከምዚ ኢሉ መለሰሉ፤ ‹‹ኣነ እቲ እተሳድደኒ ዘለኻ ኢየሱስ እየ!›› በሎ።

{{https://api.unfoldingword.org/obs/jpg/1/en/360px/obs-en-46-03.jpg}}

ሳውል ምስ ተስአ ምርኣይ ሰኣነ። ፈተውቱ ናብ ደማስቆ እናመርሑ ወሰድዎ። ሰለስተ መዓልቲ ድማ ኣይበልዐን፣ ኣይሰተየን’ውን።

{{https://api.unfoldingword.org/obs/jpg/1/en/360px/obs-en-46-04.jpg}}

ኣብ ደማስቆ ሃናንያ ዝተባህለ ወዲመዝሙር ነበረ። እግዚኣብሄር ንሃናንያ፣ ‹‹ሃናንያ፣ ናብቲ ሳውል ዘለዎ ገዛ ኪድ። መሊሱ ክርኢ ድማ ኢድካ ኣንብረሉ።›› በሎ። ሃናንያ ግና፣ ‹‹ጎይታይ፣ እዚ ሰብ ንኣመንቲ ከመይ ከምዘሳደደ ሰሚዐ እየ›› በለ። እግዚኣብሄር ድማ፣ ‹‹ኪድ! ንኣይሁድን ንኻልኦትን ዓሌታት ህዝብታት ስመይ ከበስር መሪፀዮ ኣለኹ። ስለ ስመይ ከኣ ብዙሕ መከራ ክቕበል እዩ›› በሎ።

{{https://api.unfoldingword.org/obs/jpg/1/en/360px/obs-en-46-05.jpg}}

ስለዚ ሃናንያ ናብ ሳውል ከደ። ኣእዳዉ ኣብኡ ኣንበረ፤ ከምዚ ድማ በሎ፤ ‹‹ናብዚ ክትመፅእ ከለኻ ዝተራእየካ ኢየሱስ፣ መሊስካ ክትርእይን መንፈስ ቅዱስ ክመልአካን ናባኻ ለኣኸኒ።›› ሳውል ድማ ሽዕኡ ረኣየ፤ ሃናንያ ድማ ኣጠመቖ። ብድሕሪኡ ሳውል ምግቢ በልዐ፤ ጠንከረ ከኣ።

{{https://api.unfoldingword.org/obs/jpg/1/en/360px/obs-en-46-06.jpg}}

ሽዕኡ ሳውል፣ ‹‹ኢየሱስ ወዲ እግዚኣብሄር እዩ!›› እናበለ ኣብ ደማስቆ ንዝነበሩ ኣይሁድ ኩሎም ምስባኽ ጀመረ። ኣይሁድ ድማ፣ እቲ ኣመንቲ ንምጥፋእ ይፅዕር ዝነበረ ሰብ ሕዚ ብኢየሱስ ብምእማኑ ተገረሙ። ሳውል፣ ኢየሱስ መሲሕ ከምዝዀነ ኣርጊፁ ብምዝራብ ንኣይሁድ ኣእመኖም።

{{https://api.unfoldingword.org/obs/jpg/1/en/360px/obs-en-46-07.jpg}}

ድሕሪ ሓያሎ መዓልትታት ኣይሁድ ንሳውል ክቀትልዎ ሓሰቡ። ክቐትልዎ ድማ ኣብ ናይታ ከተማ በርታት ዝፀናተዉ ሰባት ገበሩ። ነገር ግን ሳውል ብዛዕባ እቲ ሓሳቦም ወረ ሰምዐ፤ ፈተውቱ ከኣ ከምልጥ ሓገዝዎ። ሓደ ለይቲ ብዘንቢል ገይሮም በቲ ናይታ ከተማ ቀፅሪ ኣውረድዎ። ሳውል ካብ ደማስቆ ምስ ኣምለጠ ብዛዕባ ኢየሱስ ምስባኹ ቀፀለ።

{{https://api.unfoldingword.org/obs/jpg/1/en/360px/obs-en-46-08.jpg}}

ሳውል ምስቶም ደቀመዛሙርቲ ክራኸብ ናብ ኢየሩሳሌም ከደ፤ ንሳቶም ግና ፈርሕዎ። ሽዑ ባርናባስ ዝተባህለ ኣማኒ ንሳውል ናፍቶም ሃወዋርያት ወሰዶ፤ ኣብ ደማስቆ ብዛዕባ ኢየሱስ ከመይ ደፊሩ ከምዝሰበኸ ነገሮም። ብድሕሪኡ ደቀመዛሙርቲ ንሳውል ተቐበልዎ።

{{https://api.unfoldingword.org/obs/jpg/1/en/360px/obs-en-46-09.jpg}}

በቲ ኣብ ኢየሩሳሌም ዝነበረ ስደት ዝሃደሙ ገለ ኣመንቲ ክሳዕ ኣንፆኪያ ዝኣክል ከይዶም ብዛዕባ ኢየሱስ ሰበኹ። ኣብ ኣንፆኪያ ዝነበሩ መብዛሕትኦም ሰባት ኣይሁድ ኣይነበሩን፤ ነገር ግን ንመጀመርታ ግዜ ብዙሓት ኣመንቲ ኰኑ። ባርናባስን ሳውልን ነዞም ሓደሽቲ ኣመንቲ ብተወሳኺ ብዛዕባ ኢየሱስ ክምህርዎምን ንቤተኽርስቲያን ከጠንክሩን ናብኡ ከዱ። እቶም ብኢየሱስ ክርስቶስ ዝኣመኑ ንመጀመርያ ግዜ ኣብ ኣንፆኪያ ‹‹ክርስቲያን›› ተባህሉ።

{{https://api.unfoldingword.org/obs/jpg/1/en/360px/obs-en-46-10.jpg}}

ሓደ መዓልቲ እቶም ኣብ ኣንፆኪያ ዝነበሩ ክርስቲያናት እናፆሙን እናፀለዩን እንተለዉ መንፈስ ቅዱስ፣ ‹‹ነቶም ስርሐይ ክሰርሑ ዝሓረኹዎም ባርናባስን ሳውልን ፍለዩለይ›› በሎም። ስለዚ ኣብ ኣንፆኪያ ቤተኽርስቲያን ዝነበሩ ኣገልገልቲ ንባርናባስን ንሳውልን ፀለዩሎም፤ ኣእዳዎም’ውን ኣንበሩሎም። ብድሕሪኡ ኣብ ካልኦት ብዙሓት ቦታታት ብዛዕባ ኢየሱስ ብስራት ክሰብኩ ለኣኹዎም። ባርናባስን ሳውልን ካብዝተፈላለዩ ዓሌታት ንዝዀኑ ህዝብታት መሃሩ፤ ብዙሓት ሰባት’ውን ብኢየሱስ ኣመኑ።

//ታሪኽ መፅሓፍ ቅዱስ፡- ካብ ግብሪ ሃዋርያት 8፡3፤ 9፡1-31፤ 11፡19-26፤ 13፡1-3።//
