====== 20. ምርኮን ካብ ምርኮ ምምላስን ======

{{https://api.unfoldingword.org/obs/jpg/1/en/360px/obs-en-20-01.jpg}}

ክልቲኦም መንግስትታት፣ መንግስቲ እስራኤልን መንግስቲ ይሁዳን ኣብ ቅድሚ እግዚኣብሄር ሓጥያት ሰርሑ። ነቲ እግዚኣብሄር ምስኣቶም ኣብ እምባ ሲና ዝገበሮ ቃልኪዳን ኣፍረስዎ። ብንስሃ ተመሊሶም ንዕኡ ምእንቲ ከምልኽዎ ንምጥንቃቕ ነብያቱ ለኣኸ። ንሳቶም ግና ኣይተኣዘዝዎን።

{{https://api.unfoldingword.org/obs/jpg/1/en/360px/obs-en-20-02.jpg}}

ስለዚ እግዚኣብሄር ምእንቲ ፀላእቶም ከጥፍእዎም ንኽልቲኦም መንግስታት ቀፅዖም። ንጉስ እታ ሓያልን ጨካንን ዓዲ ኣሶር ንመንግስቲ እስራኤል ኣጥፍአ፤ ዋጋ ኣለዎም ዝበሃሉ ጥሪታት ኩሎም’ውን ወሰደ። መብዛሕትኡ ክፍሊ እታ ዓዲ ድማ ኣቃፀሎ።

{{https://api.unfoldingword.org/obs/jpg/1/en/360px/obs-en-20-03.jpg}}

እዞም ኣሶራውያን ድማ ነቶም መራሕትን ሃፍታማትን ሙያ ዝነበሮም ሰባት ኩሎምን ኣኪቦም ናብ ኣሶር ወሰድዎም። ዘይተቐትሉ’ሞ ኣዝዮም ድኻታት ዝነበሩ እስራኤላውያን ጥራይ ኣብ እስራኤል ክተርፉ ገበሩ።

{{https://api.unfoldingword.org/obs/jpg/1/en/360px/obs-en-20-04.jpg}}

ብድሕሪኡ ኣሶራውያን ካልኦት ባዕዳውያን ህዝብታት ኣብ እስራኤል ክነብሩ ናብ እስራኤል ኣምፅእዎም። እቶም ባዕዳውያን ነቶም ዝፈራረሱ ከተማታት መሊሶም ሰሪሖም ካብቶም ኣብኡ ተሪፎም ዝነበሩ እስራኤላውያን ተመርዐዉ። ነቶም ባዕዳውያን ዝተመርዐዉ እስራኤላውያን ከኣ ሳምራውያን ተባሂሎም ተፀውዑ።

{{https://api.unfoldingword.org/obs/jpg/1/en/360px/obs-en-20-05.jpg}}

ህዝቢ መንግስቲ እስራኤል ንእግዚኣብሄር ስለ ዘይኣመንዎን ስለዘይተኣዘዝዎን እግዚኣብሄር ንህዝቢ ይሁዳ ከመይ ገይሩ ከምዝቐፅዖም እቶም ኣብ ይሁዳ ዝነበሩ ህዝቢ ረአዩ። ይዅንእምበር፣ ህዝቢ መንግስቲ ይሁዳ ነቶም ኣማልኽቲ ከንኣናውያን ሓዊሱ ንጣዖታት ኣምለኹ። እግዚኣብሄር ድማ ምእንቲ ከጠንቅቕዎም ነብያት ለኣኸሎም። ንሳቶም ግና ምስማዕ ኣበዩ።

{{https://api.unfoldingword.org/obs/jpg/1/en/360px/obs-en-20-06.jpg}}

ኣሶራውያን ንመንግስቲ እስራኤል ካብዘጥፍኡ ድሕሪ ኣስታት 100 ዓመታት ንመንግስቲ ይሁዳ ምእንቲ ክወግእዎም ንባቢሎናውያን ሰደደ። ባቢሎን ሓያል ዓዲ ነበረት። ንጉስ ይሁዳ ንንጉስ ባቢሎን ንናቡከደነፆር ኣገልጋሊኡ ክኸውንን ብዙሕ ገንዝብ ክኸፍሎን ተሰማምዐ።

{{https://api.unfoldingword.org/obs/jpg/1/en/360px/obs-en-20-07.jpg}}

ነገር ግን ድሕሪ ቁሩብ ዓመታት ንጉስ ይሁዳ ኣብ ባቢሎን ዓመፀ። ስለዚ ባቢሎናውያን ተመሊሶም መፂኦም ንመንግስቲ ይሁዳ ወግኡ። ከተማ ኢየሩሳሌም ድማ ተታሕዘት። ንቤተመቕደስ ኣፍረሱ፤ ኩሉ መዛግብቲ እታ ከተማን እቲ ቤተመቕደስን ከኣ ወሰዱ።

{{https://api.unfoldingword.org/obs/jpg/1/en/360px/obs-en-20-08.jpg}}

ንጉስ ይሁዳ ስለዝዓመፀ ክቐፅዕዎ ደልዮም ንተባዕትዮ ደቂ ንጉስ ይሁዳ ኣብ ቅድሚኡ ቀተልዎም፤ ንዕኡ ድማ ኣዒንቱ ኣዕወርዎ። ብድሕሪኡ ኣብ ባቢሎን ኣብ ቤት ማእሰርቲ ምእንቲ ክመውት ወሰድዎ።

{{https://api.unfoldingword.org/obs/jpg/1/en/360px/obs-en-20-09.jpg}}

ናቡከደነፆርን ሰራዊቱን ኣብ ሕርሻ ዝሰርሑ ድኻታት ዝዀኑ ብዙሓት ሰባት ጥራይ ብምግዳፍ ዳርጋ ኩሎም ህዝብታት መንግስቲ ይሁዳ ማሪኹ ናብ ባቢሎን ወሰዶም። ህዝቢ እግዚኣብሄር ነታ ትስፍውቲ ምድሪ ክለቁ ዝተገደዱሉ እዚ እዋን፣ ዘበን ምርኮ ተባሂሉ ይፅዋዕ።

{{https://api.unfoldingword.org/obs/jpg/1/en/360px/obs-en-20-10.jpg}}

እግዚኣብሄር ነቶም ህዝቡ ናብ ምርኮ ብምውሳድ ስለ ሓጥያቶም እንተቐፅዖም’ኳ ነቲ ዝኣተዎ ተስፋን ንዓኣቶምን ኣይረስዖምን። እግዚኣብሄር ንህዝቡ ምሕላዉን ብነብያቱ ኣቢሉ ምዝራቡ ቀፀለ። ድሕሪ ሰብዓ ዓመት ናብታ ትስፍውቲ ምድሪ እንደገና ክምለሱ ተስፋ ሃቦም።

{{https://api.unfoldingword.org/obs/jpg/1/en/360px/obs-en-20-11.jpg}}

ድሕሪ ሰብዓ ዓመታት ንጉስ ፋርስ ንባቢሎን ሰዓረ። ስለዚ፣ ግዝኣት ንጉስ ፋርስ ንግዝኣት ንጉስ ባቢሎን ተክኦ። ሕዚ እስራኤላውያን መፀውዒኦም ኣይሁድ ኰነ። መብዛሕትኦም ድማ ሙሉእ ዕድሚኦም ኣብ ባቢሎን ኣሕለፍዎ። ኣዝዮም ዝኣረጉ ቁሩብ ኣይሁዳውያን ጥራይ ንምድሪ ይሁዳ ዘከርዋ።

{{https://api.unfoldingword.org/obs/jpg/1/en/360px/obs-en-20-12.jpg}}

ንጉስ ፋርስ ጥንኩር፣ ንዝሓዞም ህዝቢ ግና ርህሩህ ነበረ። ቂሮስ ዝበሃል ንጉስ ፋርሳውያን ምስኰነ ናብ ይሁዳ ክምለስ ዝደሊ ኣይሁዳዊ ኩሉ ናብ ይሁዳ ክምለስ ከምዝኽእል ፍቓድ ሃበ። ንቤተመቕደሶም ክሰርሑ’ኳ ከይተረፈ ናይ ገንዘብ ደገፍ ገበረሎም! ስለዚ፣ ድሕሪ እቶም ኣብ ምርኮ ዝፀንሑሎም ሰብዓ ዓመታት ቁሩብ ኣይሁዳውያን ናብታ ኣብ ይሁዳ ዘላ ከተማ ኢየሩሳሌም ተመልሱ።

{{https://api.unfoldingword.org/obs/jpg/1/en/360px/obs-en-20-13.jpg}}

እቶም ህዝቢ ናብ ኢየሩሳሌም ምስ በፅሑ፣ ነቲ ቤተመቕደስን ነቲ ሓፁር እታ ከተማ ብዘሎ መሊሶም ሰርሕዎ። ክሳዕ ሕዚ ብኻልኦት ህዝብታት ዝተገዝኡ ይዅኑ እምበር ኣብታ ትስፍውቲ ምድሪ መሊሶም ብምንባር ኣብቲ ቤተመቕደስ ንኣምላኾም ንእግዚኣብሄር ኣምለኽዎ።

//ታሪኽ መፅሓፍቅዱስ፡- ካብ 2ይ ነገስት 17፤ 24-25፤ 2ይ ዜና 36፤ እዝራ 1-10፤ ነህምያ 1-13።//
