====== 42. ኢየሱስ ናብ ሰማይ ዓረገ ======

{{https://api.unfoldingword.org/obs/jpg/1/en/360px/obs-en-42-01.jpg}}

ኢየሱስ በቲ ካብ ሙታን ዝተላዕለሉ መዓልቲ ካብ ደቀመዛሙርቱ ክልቲኦም ኣብ ቀረባ ናብ ዘላ ቁሸት ይኸዱ ነበሩ። ክኸዱ ከለዉ፣ ብዛዕባ እቲ ኣብ ኢየሱስ ዝበፅሐ ነገር ይዘራረቡ ነበሩ። ንሱ መሲሕ እዩ ኢሎም ተስፋ ገይሮም ነይሮም፤ ነገር ግን ቀቲሎምዎ። ሕዚ ድማ መሊሰን እተን ኣንስቲ ህያው ኰይኑ ይብላ ኣለዋ። ክልቲኦም ደቀመዛሙርቲ እንታይ ከምዝኣምኑ ኣይፈለጡን ነበሩ።

{{https://api.unfoldingword.org/obs/jpg/1/en/360px/obs-en-42-02.jpg}}

ኢየሱስ ናብኣቶም ቀሪቡ ምስኣቶም ምኻድ ጀመረ፤ ንሳቶም ግና ኣይፈለጥዎን። ብዛዕባ እንታይ ይዘራረቡ ከምዝነበሩ ድማ ሓተቶም፤ ንሳቶም ከኣ ኣብቶም ዝሓለፉ መዓልቲታት ብዛዕባ ኢየሱስ እንታይ እንታይ ዘገርሙ ነገራት ከምእተፈፀሙ ነገርዎ። ስለ እቲ ኣብ ኢየሩሳሌም ዝዀነ ነገር ምስዘይፈልጥ ጋሻ ይዘራረቡ ከምዘለዉ ድማ ሓሰቡ።

{{https://api.unfoldingword.org/obs/jpg/1/en/360px/obs-en-42-03.jpg}}

ሽዑ ኢየሱስ፣ ቃል ኣምላኽ ብዛዕባ መሲሕ ዝገልፆ ኩሉ ኣረድኦም። መሲሕ መከራ ከምዝቕበልን ከምዝቕተልን፣ ኣብ ሳልሳይ መዓልቲ ግና ከምዝትስእ ነብያት ዝተዛረብዎ ኩሉ ኣዘከሮም። እቶም ክልተ ሰባት ናፍታ ዝሓድሩላ ቁሸት በፅሑ። እዋኑ ድማ ኣጋምሸት ነበረ።

{{https://api.unfoldingword.org/obs/jpg/1/en/360px/obs-en-42-04.jpg}}

ክልቲኦም ሰባት ምስኣቶም ክሓድር ዓደምዎ፤ ንሱ’ውን ሕራይ ኢሉ ምስኣቶም ከደ። ድራር ክበልዑ ምስ ተዳለዉ፣ ኢየሱስ ኣመስጊኑ ነቲ እንጀራ ቈሪሶ። ባዕሉ ኢየሱስ ከምዝዀነ ከኣ ብሃንደበት ፈለጥዎ። ንሱ ግና ሽዕኡ ካብ ዓይኖም ተሰወረ።

{{https://api.unfoldingword.org/obs/jpg/1/en/360px/obs-en-42-05.jpg}}

ክልቲኦም ሰባት፣ ‹‹ኢየሱስ እኮ እዩ! ቃል ኣምላኽ ከብራህርሀልና እንተሎ ልብና ይቃፀል ዝነበረ እምበኣር ነዚ እዩ!›› ተበሃሃሉ። ሽዕኡ ድማ ናብ ኢየሩሳሌም ተመልሱ። ምስ በፅሑ ከኣ ንደቀመዛሙርቱ ‹‹ኢየሱስ ህያው እዩ! ርኢናዮ ኢና!›› ኢሎም ነገርዎም።

{{https://api.unfoldingword.org/obs/jpg/1/en/360px/obs-en-42-06.jpg}}

ደቀመዛሙርቱ እናተዘራረቡ እንተለዉ፣ ኢየሱስ ብሃንደበት ናብቲ ዝነበሩሉ ክፍሊ ኣትዩ ኣብ ማእኸሎም ተራእዩ፣ ‹‹ሰላም ንዓኻትኩም ይዅን!›› በሎም። ደቀመዛሙርቱ ድማ መንፈስ መሰሎም፤ ኢየሱስ ግና፣ ‹‹ንምንታይ ትፈርሑ? ኣእዳወይን ኣእጋረይን ርአዩ። መንፈስ ከምዚ ከማይ ኣካል የብሉን›› በሎም። መንፈስ ከምዘይኰነ ከረጋግፀሎም ዝብላዕ እንተሃልይዎም ክህብዎ ሓተቶም። ንሳቶም ድማ ካብ ዝተጠብሰ ዓሳ ሓደ ቊራፅ ሃብዎ፤ በልዐ ድማ።

{{https://api.unfoldingword.org/obs/jpg/1/en/360px/obs-en-42-07.jpg}}

ኢየሱስ ከኣ፣ ‹‹እቲ ኣብ ቃል ኣምላኽ ስለይ እተፃሕፈ ኩሉ ክፍፀም ኣለዎ ኢለ ነጊረኩም እየ›› በለ። በቲ ግዜ እቲ ቃል ኣምላኽ ክርድኡ ኣእምሮኦም ከፈተሎም። ‹‹መሲሕ፣ መከራ ከምዝቕበል፣ ከምዝመውት፣ ኣብ ሳልሳይ መዓልቲ ካብ ምዉታት ከምዝትስእ ቅድሚ ነዊሕ ዘበን ተፃሒፉ እዩ›› በሎም።

{{https://api.unfoldingword.org/obs/jpg/1/en/360px/obs-en-42-08.jpg}}

‹‹ከምኡ’ውን ኣብ መፃሕፍቲ፣ ሰባት ኩሎም ሕድገት ሓጥያቶም ንምርካብ ክንስሁ ምእንቲ ደቀመዛሙርቱ ከምዘበስሩ ተፃሒፉ እዩ። ንሳቶም ካብ ኢየሩሳሌም ጀሚሮም ነዚ ይገብሩ፤ ካብኡ ድማ ኣብ ኩሉ ስፍራ ናብዘለዉ ዓሌታት ህዝቢ ኩሎም ይኸዱ። ስለ’ዚ ነገር’ዚ ድማ ንስኻትኩም መሰኻኽር ኢኹም።››

{{https://api.unfoldingword.org/obs/jpg/1/en/360px/obs-en-42-09.jpg}}

ኣፍተን ዝቕፅላ ኣርብዓ መዓልቲ ኢየሱስ ንደቀመዛሙርቱ መመሊሱ ተራእዮም። ሓደ ግዜ ካብ 500 ንዝበዝሑ ሰባት ተራእየ! ህያው ከምዝዀነ ብብዙሕ መንገዲ ንደቀመዛሙርቱ ኣረጋገፀሎም፤ ስለ መንግስቲ እግዚኣብሄር ከኣ መሃሮም።

{{https://api.unfoldingword.org/obs/jpg/1/en/360px/obs-en-42-10.jpg}}

ኢየሱስ ንደቀመዛሙርቱ ከምዚ በሎም፤ ‹‹ስልጣን ኩሉ ኣብ ሰማይን ኣብ ምድርን ተዋሂቡኒ እዩ። ስለዚ፣ ኪዱ፤ ንዓሌታት ህዝቢ ኩሎም ብስም ኣብን ወልድን መንፈስ ቅዱስን እናጠመቕኩምዎም፣ ዝኣዘዝኩኹም ኩሉ’ውን ክፍፅሙ እናመሃርኩምዎም ደቀመዛሙርተይ ግበርዎም። ኣነ ኩልሻዕ ምሳኻትኩም ከምዘለኹ ድማ ዘክሩ።››

{{https://api.unfoldingword.org/obs/jpg/1/en/360px/obs-en-42-11.jpg}}

ኢየሱስ ካብ ምዉታት ምስ ተስአ ድሕሪ ኣርብዓ መዓልቲ ንደቀመዛሙርቱ፣ ‹‹መንፈስ ቅዱስ ኣባኻትኩም ምስ መፀ ኣቦይ ሓይሊ ክሳዕ ዝህበኩም ኣብ ኢየሩሳሌም ፅንሑ›› በሎም። ብድሕሪኡ ኢየሱስ ናብ ሰማይ ዓረገ፤ ደበና ከኣ ካብ ኣዒንቶም ሰወረቶ። ኢየሱስ ንኹሉ ፍጥረት ክገዝእ ኣብ የማን እግዚኣብሄር ተቐመጠ።

//ታሪኽ መፅሓፍ ቅዱስ፡- ካብ ማቴዎስ 28፡16-20፤ ማርቆስ 16፡12-20፤ ሉቃስ 24፡13-53፤ ዮሐንስ 20፡19-23፤ የሐዋርያት ሥራ 1፡1-11።//
