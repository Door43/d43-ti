====== 35. ታሪኽ እቲ ርህሩህ ኣቦ ======

{{https://api.unfoldingword.org/obs/jpg/1/en/360px/obs-en-35-01.jpg}}

ሓደ መዓልቲ ኢየሱስ ብዙሓት ንኣከብቲ ቀረፅን ክሰምዕዎ ናብኡ ንዝተኣከቡ ካልኦት ሓጥያተኛ ሰባትን ይምህሮም ነበረ።

{{https://api.unfoldingword.org/obs/jpg/1/en/360px/obs-en-35-02.jpg}}

ከምኡ'ውን ኣብኡ ዝነበሩ ገለ መራሕቲ ሃይማኖት፣ ኢየሱስ ንሓጥያተኛታት ክቕበሎም ረኣዩ፤ ንሕድሕዶም ክነቕፍዎ ጀመሩ። ስለዚ ኢየሱስ ነዚ ታሪኽ ክነግሮም ጀመረ።

{{https://api.unfoldingword.org/obs/jpg/1/en/360px/obs-en-35-03.jpg}}

ክልተ ቈልዑ ዘለውዎ ሓደ ሰብ ነበረ። እቲ ንእሽተይ ቈልዓ ነቡኡ፣ ‹ኣቦዬ፣ ካብ ጥሪትካ ዝብፅሐኒ ሃበኒ!› በሎ። ስለዚ ኣቡኡ ነቲ ዘለዎ ጥሪት ነቶም ክልተ ደቁ መቐሎም።

{{https://api.unfoldingword.org/obs/jpg/1/en/360px/obs-en-35-04.jpg}}

‹‹ሽዑ እቲ ንእሽተይ ቈልዓ ነቲ ዘለዎ ኩሉ ኣኻኺቡ ናብ ርሑቕ ዓዲ ከይዱ ብምንባር ሓጥያት እናገበረ ነቲ ገንዘቡ ኩሉ ኣጠፋፍኦ።

{{https://api.unfoldingword.org/obs/jpg/1/en/360px/obs-en-35-05.jpg}}

‹‹ብድሕሪኡ ኣብቲ እቲ ንእሽተይ ቈልዓ ዝነበረሉ ዓዲ ከቢድ ጥምየት ኰነ፤ዝብላዕ ዝዕድገሉ ገለ ገንዘብ ድማ ኣይነበሮን። ስለዚ ነቲ ክረኽቦ ዝኸኣለ ምጕሳይ ሓሰማታት ምስራሕ ጀመረ። ኣዝዩ ተጐሳቝሉን ጠምዩን ስለዝነበረ ነቲ እተን ሓሰማ ይበልዕኦ ዝነበራ ክበልዕ ይምነ ነበረ።

{{https://api.unfoldingword.org/obs/jpg/1/en/360px/obs-en-35-06.jpg}}

‹‹ኣብ መወዳእታ እቲ ንእሽተይ ቈልዓ ንዓርሱ ከምዚ በለ፤ ‹እንታይ እየ ዝገብር ዘለኹ? ኩሎም ኣገልገልቲ ኣቦይ ዝበልዕዎ ብዙሕ ምግቢ ኣለዎም፤ ኣነ ግና ብጥምየት እመውት ኣለኹ። ሕዚ ናብ ኣቦይ ተመሊሰ ካብቶም ኣገልገልቱ ከም ሓዲኡ ክገብረኒ ክልምኖ እየ።›

{{https://api.unfoldingword.org/obs/jpg/1/en/360px/obs-en-35-07.jpg}}

‹‹ስለዚ እቲ ንእሽተይ ቈልዓ ናብ ኣቡኡ ክምለስ ጀመረ። ገና ኣብ ርሑቕ እናሃለወ ኣቡኡ ርእይዎ ሓዘነሉ። ናብኡ ጐይዩ ድማ ሓቝፉ ሰዓሞ።

{{https://api.unfoldingword.org/obs/jpg/1/en/360px/obs-en-35-08.jpg}}

‹‹ወዱ ከኣ ከምዚ በለ፤ ‹ኣቦየ፣ ንኣምላኽን ንዓኻን በዲለ እየ፤ ወድኻ ክበሃል'ውን ኣይግብአንን።›

{{https://api.unfoldingword.org/obs/jpg/1/en/360px/obs-en-35-09.jpg}}

‹‹ነገር ግን ኣቡኡ ካፍቶም ኣገልገልቱ ነቲ ሓደ ፀዊዑ፣ ‹ቀልጢፍካ ኬድካ ፅቡቕ ዝተባህለ ክዳን ኣምፂኻ ንወደይ ክደኖ! ነፃብዕቱ ቃለቤት፣ ንእግሩ’ውን ጫማ ግበረሉ። ብድሕሪኡ በሊዕና ምእንቲ ክንሕጐስ ስቡሕ ኣምፂኹም ሕረዱ። ምኽንያቱ እዚ ወደይ ሞይቱ ነይሩስ ህያው ኰይኑ! ጠፊኡ ነይሩስ ተረኺቡ እዩ!›

{{https://api.unfoldingword.org/obs/jpg/1/en/360px/obs-en-35-10.jpg}}

‹‹ስለዚ እቶም ሰባት ክሕጐሱ ጀመሩ። እንተይፀንሐ፣ ዓብዪ ሓዉ ካብቲ ይሰርሐሉ ዝነበረ ሕርሻ ናብ ገዝኡ መፀ። ናይ ሙዚቃን ደርፍን ድምፂ ድማ ሰምዐ፤ እንታይ ኰን ይኸውን ኢሉ ከኣ ተገረመ።

{{https://api.unfoldingword.org/obs/jpg/1/en/360px/obs-en-35-11.jpg}}

‹‹እቲ ዓብዪ ቈልዓ፣ ሓዉ ስለዝመፀ ይሕጐሱ ከምዘለዉ ምስ ፈለጠ፣ ኣዝዩ ተቘጥዐ፣ ንገዝኡ ክኣቱ ድማ ኣይፈተወን። ኣቡኡ ወፂኡ፣ ኣትዩ ምስኣቶም ክሕጐስ ለመኖ፣ ንሱ ግና እምቢ በለ።

{{https://api.unfoldingword.org/obs/jpg/1/en/360px/obs-en-35-12.jpg}}

‹‹እቲ ዓብዪ ቈልዓ ነቡኡ ከምዚ በሎ፤ ‹ኣብዘን ኩለን ዓመታት እሙን ኰይነ ሰሪሐልካ እየ! ትእዛዝካ’ውን ኣይጠሓስኩን፤ ክሳዕ ሕዚ ምስ ኣዕሩኽተይ ክሕጐስ ኢልካ ሓደ ወጠጦ እኳ ሂብካኒ ኣይትፈልጥን። ነዚ ብግብሪ ሓጥያት ጥሪትካ ዘጠፋፍአ ወድኻ ናብ ገዝኡ ምስ መፀ ግና ስቡሕ ሓረድካሉ!›

{{https://api.unfoldingword.org/obs/jpg/1/en/360px/obs-en-35-13.jpg}}

‹‹ኣቡኡ ድማ ከምዚ ኢሉ መለሰሉ፤ ‹ወደየ፣ ንስኻ ኩልሻዕ ምሳይ ኢኻ፤ ዘለኒ ኩሉ'ውን ናትካ እዩ። ታሕጓስና ግና ልክዕ እዩ፤ ምኽንያቱ ሓውካ ሞይቱ ነይሩስ ህያው ኰይኑ፤ ጠፊኡ ነይሩስ፣ ተረኺቡ!››

//ታሪኽ መፅሓፍ ቅዱስ፡- ካብ ሉቃስ 15፡11-32።//
