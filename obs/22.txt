====== 22. ዮሃንስ ከምእተወልደ ======

{{https://api.unfoldingword.org/obs/jpg/1/en/360px/obs-en-22-01.jpg}}

1 እግዚኣብሄር ኣቐዲሙ ብመላእኽቱን ብነብያቱ ኣቢሉ ንህዝቡ ተዛሪቡ ነበረ። ነገር ግን ንህዝቡ ዘይተዛረበሎም 400 ዓመታት ሓለፉ። ብሃንደበት ሓደ መልኣኽ ዘካርያስ ናብ ዝበሃል ሽማግለ ካህን ካብ እግዚኣብሄር መልእኽቲ ሒዙ መፀ። ዘካርያስን ሰበይቱ ኤልሳቤጥን ንእግዚኣብሄር ዝፈርሑ ሰባት ነበሩ። ይኹንእምበር ኤልሳቤጥ ቈልዓ ክትወልድ ኣይከኣለትን ነበረት።

{{https://api.unfoldingword.org/obs/jpg/1/en/360px/obs-en-22-02.jpg}}

እቲ መልኣኽ ንዘካርያስ ከምዚ በሎ፤ ‹‹ሰበይትኻ ወዲ ክትውልድ እያ። ስሙ ዮሃንስ ክትብሎ ኢኻ፤ ብመንፈስ ቅዱስ ክምላእ እዩ፤ ነቲ ህዝቢ ድማ ነቲ ዝመፅእ መሲሕ ከዳልው እዩ!›› ዘካርያስ ድማ፣ ‹‹ኣነን ሰበይተይን ስለዝኣረግና ቈልዑ ክንወልድ ኣይንኽእልን! እዚ ከምዝኸውንከ ብምንታይ ክፈልጥ እኽእል?›› ኢሉ መለሰ።

{{https://api.unfoldingword.org/obs/jpg/1/en/360px/obs-en-22-03.jpg}}

እቲ መልኣኽ ንዘካርያስ ከምዚ በሎ፤ ‹‹ነዚ ብስራት ሒዘልኩም ክመፅእ ዝለኣኸኒ እግዚኣብሄር እዩ። ስለዘይኣመንካኒ እቲ ቈልዓ ከሳዕ ዝውለድ ምዝራብ ኣይክትክእልን።›› ሽዑ ድማ ዘካርያስ ምዝራብ ሰኣነ። ብድሕሪኡ እቲ መልኣኽ ካብ ዘካርያስ ተፈልየ። ዘካርያስ ከኣ ናብ ገዝኡ ተመልሰ፤ ሰበይቱ ኤልስቤጥ ድማ ጠነሰት።

{{https://api.unfoldingword.org/obs/jpg/1/en/360px/obs-en-22-04.jpg}}

ኤልሳቤጥ ናይ ሽዱሽተ ወርሒ ነፍሰፁር ምስኰነት፣ እቲ መልኣኽ ብሃንደበት ንኤልሳቤጥ ዘመዳ ንዝዀነት ማርያም ንእትበሃል ተገልፀ። ንሳ ድንግል ስለዝነበረት ክትምርዖ ዮሴፍ ንእተባህለ ሰብ ተሓፅያ ነበረት። እቲ መልኣኽ፣ ‹‹ክትጠንሲ ኢኺ፤ ወድ’ውን ክትወልዲ ኢኺ። ስሙ ድማ ኢየሱስ ትብልዮ። ንሱ ወዲ ልኡል እግዚኣብሄር ክበሃል እዩ፤ ንዘለኣለም ድማ ገዛኢ ይኸውን›› በለ።

{{https://api.unfoldingword.org/obs/jpg/1/en/360px/obs-en-22-05.jpg}}

ማርያም ከኣ፣ ‹‹ኣነ ድንግል ስለዝዀንኩ እዚ ከመይ ኢሉ ይኸውን?›› ኢላ መለሰት። እቲ መልኣኽ ድማ ከምዚ በላ፤ ‹‹መንፈስ ቅዱስ ናባኺ ክመፅእን ሓይሊ እቲ ልዑል ከፅልለኪ እዩ። ስለዚ እቲ ቈልዓ ቅዱስ ወዲ እግዚኣብህር ይኸውን።›› ማርያም ኣመነቶ’ሞ ነቲ ዝበሎ ተቀበለቶ።

{{https://api.unfoldingword.org/obs/jpg/1/en/360px/obs-en-22-06.jpg}}

እቲ መልኣኽ ንማርያም ምስ ነገራ ሽዕኡ ናብ ኤለሳቤጥ ከደት። ኤልሳቤጥ ሰላምታ ማርያም ምስ ሰምዐት እቲ ዝጠነሰቶ ኣብ ውሽጢ ከርሳ ዘለለ። እዘን ኣንስቲ በቲ እግዚኣብሄር ዝገበረለን ብሓደ ተሓጐሳ። ማርያም ምስ ኤልሳቤጥ ሰለስተ ወርሒ ፀኒሓ ናብ ገዝኣ ተመልሰት።

{{https://api.unfoldingword.org/obs/jpg/1/en/360px/obs-en-22-07.jpg}}

ኤልሳቤጥ ወዲ ምስ ወለደት ዘካርያስን ኤልሳቤጥን ከምቲ መልኣኽ ዝኣዘዞም ስም እቲ ቈልዓ ዮሃንስ በልዎ፤ በቲ እዋን እቲ እግዚኣብሄር ዘካርያስ መሊሱ ክዛረብ ፈቐደሉ። ዘካርያስ ድማ ከምዚ በለ፤ ‹‹ንህዝቡ ስለዝዘከረ እግዚኣብሄር ይመስገን! ኣታ ወደይ! ንስኻ’ውን እቶም ህዝቢ ይቕረታ ሓጥያቶም ከመይ ክቕበሉ ከምዘለዎም እትመርሖም ነብዪ ልኡል እግዚኣብሄር ክትበሃል ኢኻ!››

//ታሪኽ መፅሓፍ ቅዱስ፡- ካብ ሉቃስ 1።//
