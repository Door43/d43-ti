====== 45. ፊልጶስን እቲ ኢትዮጵያዊው ብዓል ስልጣንን ======

{{https://api.unfoldingword.org/obs/jpg/1/en/360px/obs-en-45-01.jpg}}

ኣብታ ጥንታዊት ቤተኽርስቲያን ካብዝነበሩ መራሕቲ እስጢፋኖስ ዝበሃል ሰብ ነበረ። ንሱ ውሩይ ስም ዘለዎን መንፈስ ቅዱስን ጥበብን ዝመልኦ ሰብ ነበረ። እስጢፋኖስ ብዙሕ ተኣምራት ዝገበረን ሰባት ብኢየሱስ ምእንቲ ክኣምኑ ኣፀቢቑ ዝዛረብ ሰብ ነበረ።

{{https://api.unfoldingword.org/obs/jpg/1/en/360px/obs-en-45-02.jpg}}

ሓደ መዓልቲ እስጢፋኖስ ስለ ኢየሱስ እናመሃረ እንተሎ፣ ብኢየሱስ ዘይኣምኑ ኣይሁድ ምስኡ ምክርኻር ጀመሩ። ኣዝዮም ብምቚጣዕ ድማ ብዛዕባ እስጢፋኖስ ንመራሕቲ ሃይማኖት ዘይኰነ ሓስዮም ተዛረቡ። ‹‹ብዛዕባ ሙሴን እግዚኣብሄርን ክፉእ ነገር ክዛረብ ሰሚዕናዮ ኢና!›› ከኣ በሉ። ስለዚ እቶም መራሕቲ ሃይማኖት ንእስጢፋኖስ ሒዞም ካልኦት ናይ ሕሶት መሰኻኽር ወሲኾም ናብቲ ሊቀኻህናትን ናፍቶም ካልኦት መራሕቲ ኣይሁድን ኣምፅእዎ።

{{https://api.unfoldingword.org/obs/jpg/1/en/360px/obs-en-45-03.jpg}}

እቲ ሊቀኻህናት ንእስጢፋኖስ፣ ‹‹እዞም ይበሃሉ ዘለዉ ነገራት ሓቂ ድዮም?›› ኢሉ ሓተቶ። እስጢፋኖስ ነቶም ካብ ዘበን ኣብርሃም ኣትሒዙ ክሳዕ እቲ ኢየሱስ ዝነበረሉ እግዚኣብሄር ዝገበሮም ዓበይቲ ነገራትን ህዝቢ እግዚኣብሄር ብተደጋጋሚ ከመይ ይዕምፁ ከምዝነበሩን ብምዝካር መልሱ ሃበ። ቀፂሉ ድማ ከምዚ በለ፤ ‹‹ኣቱም ተረርቲ ክሳድን ዓመፀኛታትን፣ ከምቲ ኣቦሓጎታትኩም ንእግዚኣብሄር እተቓወምዎን ንነብያቱ ዝቐተልዎምን፣ ንስኻትኩም’ውን ኩልሻዕ ንመንፈስ ቅዱስ ትቃወሙ። ንስኻትኩም ግና ካብኣቶም ዝገደደ ነገር ገበርኩም፤ ነቲ መሲሕ ቀተልኩምዎ!››

{{https://api.unfoldingword.org/obs/jpg/1/en/360px/obs-en-45-04.jpg}}

እቶም መራሕቲ ሃይማይኖት ነዚ ምስ ሰምዑ፣ ኣእዛኖም ደፊኖም ክሳዕ ዝጭድሩ ኣዝዮም ተቘጥዑ። ንእስጢፋኖስ ካፍታ ከተማ ጐቲቶም ኣውፂኦም ብእምኒ ቀጥቀጥዎ።

{{https://api.unfoldingword.org/obs/jpg/1/en/360px/obs-en-45-05.jpg}}

እስጢፋኖስ ክመውት እንተሎ ዓው ኢሉ፣ ‹‹ዎ ኢየሱስ፣ ነፍሰይ ተቐበላ›› በለ። ካብኡ ብብርኩ ተበሪኹ መሊሱ ዓው ኢሉ፣ ‹‹ዎ ጎይታ፣ ነዚ ሓጥያቶም ኣይትሓዘሎም›› በለ። ብድሕሪኡ ሞተ።

{{https://api.unfoldingword.org/obs/jpg/1/en/360px/obs-en-45-06.jpg}}

ሳውል ዝተባህለ መንእሰይ ድማ ምስቶም ንእስጢፋኖስ ዝቐተልዎ ተሰማሚዑ ናይቶ ንእስጢፋኖስ ብእምኒ ዝቕጥቅጥዎ ሰባት ክዳን ይሕሉ ነበረ። በታ ዕለት እቲኣ ኣብ ኢየሩሳሌም ዝነበሩ ብዙሓት ሰባት ነቶም ተኸተልቲ ኢየሱስ ከሳድድዎም ጀመሩ። ስለዚ እቶም ኣመንቲ ናብ ካልኦት ቦታታት ሃደሙ። ነገር ግን ስደት እንተሃለወ’ኳ ኣብ ዝኸድዎ ኩሉ ብዛዕባ ኢየሱስ ይሰብኩ ነበሩ።

{{https://api.unfoldingword.org/obs/jpg/1/en/360px/obs-en-45-07.jpg}}

ካብቶም ካብ ኢየሩሳሌም ዝሃደሙ ኣመንቲ እቲ ሓደ ፊልጶስ ዝተባህለ ናይ ኢየሱስ ወዲመዝሙር ነበረ። ናብ ሰማርያ ከይዱ ድማ ብዛዕባ ኢየሱስ ሰቢኹ ብዙሓት ሰባት ደሓኑ። ብድሕሪኡ ሓደ መዓልቲ ካብ እግዚኣብሄር ዝተላእኸ መልኣኽ ኣብ ምድረበዳ ናብዘሎ ሓደ መንገዲ ንኽኸይድ ንፊልጰስ ነገሮ። ፊልጶስ ኣብ መንገዲ እናኸደ እንተሎ ሓደ ውሩይ ኢትዮጵያዊ ብዓል ስልጣን ብሰረገላ ክኸይድ ረኣየ። ናብዚ ሰብ ቀሪቡ ከዛርቦ መንፈስ ቅዱስ ንፊልጶስ ነገሮ።

{{https://api.unfoldingword.org/obs/jpg/1/en/360px/obs-en-45-08.jpg}}

ፊልጶስ ናብቲ ሰረገላ ምስ ቀረበ፣ እቲ ኢትዮጵያዊ ካብ ትንቢት ኢሳይያስ ከንብብ ሰምዖ። እቲ ዘንብቦ ከምዚ ዝብል ነበረ፤ ‹‹ከምዝሕረድ ገንሸል ወሰድዎ፤ ከምቲ ገንሸል ስቕዝብል ሓንቲ ቃል’ኳ ኣይተዛረበን። ብፍርዲ ተወስደ፤ ኣየኽበርዎን ድማ። ካብ ምድሪ ህያዋን ከኣ ኣወገድዎ።››

{{https://api.unfoldingword.org/obs/jpg/1/en/360px/obs-en-45-09.jpg}}

ፊልጶስ ነቲ ኢትዮጵያዊ፣ ‹‹ነቲ እተንብቦ ተስተውዕሎዶ ኣለኻ?›› ኢሉ ጠየቖ። እቲ ኢይዮጵያዊ ከኣ፣ ‹‹ኣይፋሉን። ዘረድአኒ ሰብ እንተይሃለወ ከመይ ገይረ ከስተውዕሎ እኽእል። በይዛኻ ንዓ’ሞ ምሳይ ኮፍ በል። ኢሳይያስ ነዚ ዝፀሓፎ ብዛዕባ ባዕሉ ድዩ ወይስ ብዛዕባ ካሊእ?››

{{https://api.unfoldingword.org/obs/jpg/1/en/360px/obs-en-45-10.jpg}}

ኢሳይያስ ዝፀሓፎ ብዛዕባ ኢየሱስ ከምዝዀነ ፊልጶስ ነቲ ኢትዮጵያዊ ኣብራህርሀሉ። ከምኡ’ውን ፊልጶስ ብዛዕባ ኢየሱስ ዝገልፁ ካልኦት ክፍልታት ብምጥቃስ ነዚ ብስራት ነገሮ።

{{https://api.unfoldingword.org/obs/jpg/1/en/360px/obs-en-45-11.jpg}}

ፊልጶስን እቲ ኢትዮጵያውን እናኸዱ እንተለዉ ማይ ናብዘለዎ ቦታ በፅሑ። እቲ ኢትዮጵያዊ ከኣ፣ ‹‹ኣብዚ ስፍራ ማይ ስለዘሎ ክጥመቕዶ እኽእል?›› በለ። ነቲ ገናሒ እታ ሰረገላ ድማ ጠጠው ከብላ ነገሮ።

{{https://api.unfoldingword.org/obs/jpg/1/en/360px/obs-en-45-12.jpg}}

ስለዚ ናብቲ ማይ ወረዱ፤ ፊልጰስ ድማ ነቲ ኢትዮጵያዊ ኣጠመቖ። ካብቲ ማይ ምስ ወፁ ከኣ መንፈስ ቅዱስ ንፊልጶስ ብሃንደበት ናብ ካልእ ቦታ ወሰዶ። ንብዙሓት ሰባት ድማ ብዛዕባ ኢየሱስ ይዛረብ ነበረ።

{{https://api.unfoldingword.org/obs/jpg/1/en/360px/obs-en-45-13.jpg}}

እቲ ኢትዮጵያዊ ንኢየሱስ ብምፍላጡ እናተሓጐሰ ናብ ዓዱ ተመልሰ።

//ታሪኽ መፅሓፍ ቅዱስ፡- ካብ ግብሪ ሃዋርያት 6፡8-8፡5፤ 8፡26-40።//
