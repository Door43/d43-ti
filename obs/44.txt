====== 44. ጴጥሮስን ዮሃንስን ይልምን ንዝነበረ ሰብ ፈወሱ ======

{{https://api.unfoldingword.org/obs/jpg/1/en/360px/obs-en-44-01.jpg}}

ሓደ መዓልቲ ጴጥሮስን ዮሃንስን ናብ ቤተመቕደስ ይኸዱ ነበሩ። ናብ ኣፍ ደገ እቲ ቤተመቕደስ ምስ ቀረቡ፣ ገንዘብ ይልምን ዝነበረ ሓደ ልሙስ ሰብ ረኣዩ።

{{https://api.unfoldingword.org/obs/jpg/1/en/360px/obs-en-44-02.jpg}}

ጴጥሮስ ነቲ ልሙስ ሰብ ረኣዮ’ሞ፣ ‹‹ዝህበካ ምንም ገንዘብ የብለይን። ነዚ ዘለኒ ግና ክህበካ እየ። ብስም ኢየሱስ ተስእ’ሞ ተመላለስ!›› በሎ።

{{https://api.unfoldingword.org/obs/jpg/1/en/360px/obs-en-44-03.jpg}}

እግዚኣብሄር ድማ ሽዕኡ ነቲ ልሙስ ሰብ ፈወሶ። ንሱ ከኣ እናዘለለን እናጐየየን ንኣምላኽ ከመስግን ጀመረ። እቶም ኣብ መረባ እቲ ቤተመቕደስ ዝነበሩ ሰባት ድማ ኣዝዮም ተደነቑ።

{{https://api.unfoldingword.org/obs/jpg/1/en/360px/obs-en-44-04.jpg}}

ብዙሕ ህዝቢ ከኣ ነቲ እተፈወሰ ሰብ ክርእይዎ ተኣከቡ። ጴጥሮስ ድማ ከምዚ በሎም፤ ‹‹እዚ ሰብ ስለእተፈወሰ ንምንታይ ትግረሙ? ብገዛእ ሓይልና ወይ ብልግስና ኣይኰነን ዝተፈወሰ። ኣብ ክንድኡ እዚ ሰብ እተፈወሰ ብሓይሊ ኢየሱስን ንሱ ብዝሃቦ እምነትን እዩ።

{{https://api.unfoldingword.org/obs/jpg/1/en/360px/obs-en-44-05.jpg}}

‹‹ንኢየሱስ ምእንቲ ክቐትሎ ነቲ ገዛኢ ሮም ዝነገርኩምዎ ንስኻትኩም ኢኹም። ነዚ ናይ ህይወት ጀማሪ ቀተልኩምዎ፤ እግዚኣብሄር ግና ካብ ምዉታት ኣተስኦ። ነቲ እትገብርዎ ዝነበርኩም እንተዘየስተውዐልኩምዎ እኳ፣ ነቶም መሲሕ መከራ ከምዝቕበልን ከምዝመውትን ዝተነግሩ ትንቢታት ንምፍፃም በዚ ንስኻትኩም ዝገበርኩምዎ ንምፍፃም እግዚኣብሄር ብተግባርኩም ተጠቕመሉ። ስለዚ ሓጥያትኩም ምእንቲ ክነፅሀልኩም ሕዚ ተነስሁን ናብ እግዚኣብሄር ተመለሱን።››

{{https://api.unfoldingword.org/obs/jpg/1/en/360px/obs-en-44-06.jpg}}

እቶም መራሕቲ ቤተመቕደስ ግና በቲ ጴጥሮስን ዮሃንስን ይዛረብዎ ዝነበሩ ኣዝዮም ተቘጥዑ። ሒዞም ድማ ናብ ቤት ማእሰርቲ ኣእተውዎም። ይዅንእምበር ብዙሓት በቲ ጴጥሮስ ዝተዛረቦ ቃል ኣመኑ፤ ቍፅሪ እቶም ብኢየሱስ ዝኣመኑ ሰባት ከኣ ናብ 5,000 ዓበየ።

{{https://api.unfoldingword.org/obs/jpg/1/en/360px/obs-en-44-07.jpg}}

ንፅባሒቱ፣ መራሕቲ ኣይሁድ ንጴጥሮስን ዮሃንስን ናብቲ ሊቀኻህናትን ናፍቶም መራሕቲ ሃይማኖትን ኣምፅእዎም። ንጴጥሮስን ዮሃንስን ከኣ፣ ‹‹ነዚ ልሙስ ሰብ ብምንታይ ሓይሊ ኢኹም ፈዊስኩምዎ?›› ኢሎም ሓተትዎም።

{{https://api.unfoldingword.org/obs/jpg/1/en/360px/obs-en-44-08.jpg}}

ጴጥሮስ ድማ ከምዚ ኢሉ መለሰሎም፤ ‹‹እዚ ሰብ ብሓይሊ እቲ መሲሕ ኢየሱስ ተፈዊሱ ኣብ ቅድሜኹም ጠጠው ኢሉ እኒሄ። ንስኻትኩም ንኢየሱስ ሰቐልኩምዎ፤ እግዚኣብሄር ግና መሊሱ ኣተስኦ! ንስኻትኩም ድማ ኣይተቐበልኩምዎን፤ ነገር ግን ብሓይሊ ኢየሱስ እንተዘይኰይኑ ብኻልእ ምድሓን የለን!››

{{https://api.unfoldingword.org/obs/jpg/1/en/360px/obs-en-44-09.jpg}}

ጴጥሮስን ዮሃንስን ብድፍረት ስለእተዛረቡ እዞም መራሕቲ ሰንበዱ። ምኽንያቱ እዞም ሰባት ዘይተማህሩ ተራ ሰባት ከምዝዀኑ ይፈልጡ ስለዝነበሩ እዩ። ነገር ግን እዞም ሰባት ምስ ኢየሱስ ከምዝነበሩ ዘከሩ። ንጴጥሮስን ዮሃንስን ምስኣፈራርሕዎም፣ ኪዱ ኢሎም ሰደድዎም።

//ታሪኽ መፅሓፍ ቅዱስ፡- ካብ ግብሪ ሃዋርያት 3፡1-4፡22።//
