====== 39. ኢየሱስ ኣብ ፍርዲ ቀረበ ======

{{https://api.unfoldingword.org/obs/jpg/1/en/360px/obs-en-39-01.jpg}}

እዋኑ ፍርቂ ለይቲ እዩ። እቲ ሊቀኻህናት ንኢየሱስ ሕቶ ምእንቲ ከቕርበሉ እቶም ወታደራት ንኢየሱስ ናብ እንዳ እቲ ሊቀኻህናት ወሰድዎ። ጴጥሮስ ድማ ርሕቕ ኢሉ ሰዓቦም። ንኢየሱስ ናብ እንዳ እቲ ሊቀኻህናት ምስ ኣእተዉዎ፣ ጴጥሮስ ብወፃኢ ኰይኑ ሓዊ ይስሕን ነበረ።

{{https://api.unfoldingword.org/obs/jpg/1/en/360px/obs-en-39-02.jpg}}

ኣብቲ መረባ እቶም መራሕቲ ኣይሁድ ንኢየሱስ ናብ ፍርዲ ኣቕረብዎ። ሓስዮም ዝምስክሩ ብዙሓት ናይ ሓሶት መሰኻኽር ድማ ኣምፅኡ። ይዅንእምበር ቃሎም ንሕድሕዱ ኣይሰማማዕን ነበረ፤ ስለዚ እቶም መራሕቲ ኣይሁድ ብዝዀነ ይዅን ነገር ኢየሱስ በደለኛ ምዃኑ ከረጋግፁ ኣይከኣሉን።

{{https://api.unfoldingword.org/obs/jpg/1/en/360px/obs-en-39-03.jpg}}

ኣብ መወዳእታ፣ እቲ ሊቀኻህናት ንኢየሱስ ትኽ ኢሉ ርእዩ፣ ‹‹እስቲ ንገረና፣ ንስኻ እቲ መሲሕ፣ ወዲ ህያው እግዚኣብሄር ዲኻ?›› በሎ።

{{https://api.unfoldingword.org/obs/jpg/1/en/360px/obs-en-39-04.jpg}}

ኢየሱስ፣ ‹‹ እወ እየ፣ ከምኡ’ውን ምስ እግዚኣብሄር ተቐሚጠን ካብ ሰማይ ክመፅእን ክትርኢ ኢኻ›› በሎ። እቲ ሊቀኻህናት ብቚጥዓ ክዳኑ ብምቕዳድ ነቶም ካልኦት መራሕቲ ሃይማኖት፣ ‹‹ተወሰኽቲ መሰኻኽር ኣየድልዩናን! ወዲ እግዚኣብሄር እየ ክብል ሰሚዕኹምዎ ኢኹም። እንታይ ትፈርዱ?›› ኢሉ ጨደረ።

{{https://api.unfoldingword.org/obs/jpg/1/en/360px/obs-en-39-05.jpg}}

ኩሎም መራሕቲ ኣይሁድ ድማ ነቲ ሊቀኻህናት፣ ‹‹ክመውት እዩ ዝግብኦ!›› ኢሎም መለሱሉ። ብድሕሪኡ ንኢየሱስ ገፁ ሸፈንዎ፣ ጡፍ በሉሉ፣ ወቕዕዎ፣ ኣላገፁሉ’ውን።

{{https://api.unfoldingword.org/obs/jpg/1/en/360px/obs-en-39-06.jpg}}

ጴጥሮስ ብደገ እቲ መረባ እናሓለወ እንተሎ ሓንቲ ከዳሚት ርእያቶ፣ ‹‹ንስኻ ምስ ኢየሱስዶ ኣይነበርካን!›› በለቶ። ጴጥሮስ ግና ነቲ ንሳ ዝበለቶ ከሓደ። ከምኡ’ውን ካልእ ከዳሚት ከምኡ ኢላ ተዛረበት፤ ንሱ ግና መሊሱ ከሓደ። ኣብ መወዳእታ እቶም ህዝቢ፣ ‹‹ክልቴኹም ደቂ ገሊላ ስለዝዀንኩም ምስ ኢየሱስ ከምዝዀንካ ንፈልጥ ኢና›› በሉ።

{{https://api.unfoldingword.org/obs/jpg/1/en/360px/obs-en-39-07.jpg}}

ብድሕሪኡ ጴጥሮስ፣ ‹‹ነዚ ሰብ እዚ ኣነ እፈልጦ እንተዀይነ ኣምላኽ መርገሙ ኣባይ የውርድ! ኢሉ መሓለ። ሽዕኡ ድማ ኩኩናይ ነቀወ፤ ኢየሱስ ከኣ ዘወር ኢሉ ንጴጥሮስ ረኣዮ።

{{https://api.unfoldingword.org/obs/jpg/1/en/360px/obs-en-39-08.jpg}}

ጴጥሮስ ከይዱ ኣምሪሩ በኸየ። እዚ ከምዚ ኢሉ እንከሎ፣ መራሕቲ ኣይሁድ ኢየሱስ ክቕተል ከምዝፈረዱ እቲ ንኢየሱስ ኣሕሊፉ ዝሃቦ ይሁዳ ፈለጠ። ሽዑ ይሁዳ ኣዝዩ ስለዝሓዘነ ከይዱ ነፍሱ ኣጥፍአ።

{{https://api.unfoldingword.org/obs/jpg/1/en/360px/obs-en-39-09.jpg}}

ንፅባሒቱ ንጉሆ መራሕቲ ኣይሁድ ንኢየሱስ ናብቲ ገዛኢ ሮም ናብ ጲላጦስ ኣምፅእዎ። ጲላጦስ ንኢየሱስ በደለኛ እዩ ኢሉ ናይ ሞት ፍርዲ ክፈርድ መራሕቲ ኣይሁድ ተስፋ ገይሮም ነበሩ። ጲላጦስ ንኢየሱስ፣ ‹‹ንጉስ ኣይሁድ ዲኻ?›› ኢሉ ጠየቖ።

{{https://api.unfoldingword.org/obs/jpg/1/en/360px/obs-en-39-10.jpg}}

ኢየሱስ ድማ ከምዚ ኢሉ መለሰሉ፤ ‹‹ንስኻ በልካ፣ ነገር ግን መንግስተይ ምድራዊት ኣይኰነትን። ከምኡ እንተትኸውን፣ ኣገልገልተይ ምተዋግኡለይ ነይሮም። ስለ ኡነት ኣምላኽ ክነግር እየ ናብ ምድሪ መፂአ። ኡነት ዝፈቱ ኩሉ ንዓይ ይሰምዐኒ።›› ጲላጦስ ከኣ፣ ‹‹ኡነት እንታይ እዩ?›› በለ።

{{https://api.unfoldingword.org/obs/jpg/1/en/360px/obs-en-39-11.jpg}}

ጲላጦስ ምስ ኢየሱስ ምስ ተዘራረበ ወፂኡ፣ ‹‹ኣብዚ ሰብ’ዚ ሓንቲ በደል’ኳ ኣይረኸብኩሉን›› በለ። መራሕቲ ኣይሁድን እቶም ህዝብን ግና፣ ‹‹ስቐሎ!›› እናበሉ ጨደሩ። ጲላጦስ ድማ፣ ‹‹በደለኛ ኣይኰነን’ኮ›› በሎም። ንሳቶም ግና ዝገደደ ጨደሩ። ሽዑ ጲላጦስ ንሳልሳይ ግዜ፣ ‹‹ዝበደሎ የለን!›› በለ።

{{https://api.unfoldingword.org/obs/jpg/1/en/360px/obs-en-39-12.jpg}}

ሽዑ ጲላጦስ እቶም ህዝቢ ራብሻ ከይጅምሩ ፈርሐ፤ ስለዚ ወታደራቱ ንኢየሱስ ክሰቕልዎ ኣዘዞም። ወታደራት ሮም ንኢየሱስ ክዳኑ ገፊፎም ገረፍዎ፤ ቀይሕ ካባ ድማ ኣልበስዎ፤ ከምኡ’ውን ኣኽሊል እሸዅ ኣብ ርእሱ ገበሩ። ‹‹ንጉስ ኣይሁድ እኒሄልኩም!›› እናበሉ ድማ ሓጨጩሉ።

//ታሪኽ መፅሓፍ ቅዱስ፡- ካብ ማቴዎስ 26፡57-27፡26፤ ማርቆስ 14፡53-15፡15፤ ሉቃስ 22፡54-23፡25፤ ዮሐንስ 18፡12-19፡16።//
