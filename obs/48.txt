====== 48. ኢየሱስ፣ እቲ ዝተተስፈወሉ መሲሕ እዩ ======

{{https://api.unfoldingword.org/obs/jpg/1/en/360px/obs-en-48-01.jpg}}

እግዚኣብሄር ንዓለም ምስ ፈጠረ ኩሉ ነገር ፍፁም ነበረ። ሓጥያት ዝበሃል ኣይነበረን። ኣዳምን ሄዋንን ንሕድሕዶም ይፋተዉ ነበሩ። ንእግዚኣብሄር’ውን ይፈትውዎ ነበሩ። ሕማም ኰነ ሞት ዝበሃል ነገር ኣይነበረን። እግዚኣብሄር ንዓለም ክትከውን ዝደለያ ከምዚ ነበረ።

{{https://api.unfoldingword.org/obs/jpg/1/en/360px/obs-en-48-02.jpg}}

ሰይጣን ኣብ ገነት ንሄዋን ከስሕታ ብተመን ኣቢሉ ተዛረባ። ብድሕሪኡ ንሳን ኣዳምን ሓጥያት ገበሩ። ንሳቶም ሓጥያት ስለዝሰርሑ ድማ ኣብ ምድሪ ዘሎ ሰብ ኩሉ ይሓምምን ይመውትን።

{{https://api.unfoldingword.org/obs/jpg/1/en/360px/obs-en-48-03.jpg}}

ኣዳምን ሄዋንን ሓጥያት ብምስርሖም ካብኡ ዝገደደ ነገር ኰነ። ንሳቶም ፀላእቲ እግዚኣብሄር ኰኑ። ካብቲ እዋን ኣትሒዙ ሰብ ኩሉ ብናይ ሓጥያት ባህሪ ተወልደ፤ ናይ እግዚኣብሄር ፀላኢ ድማ ኰነ። እቲ ኣብ መንጎ እግዚኣብሄርን ሰባትን ዝነበረ ርክብ ድማ ብሓጥያት ተቛረፀ። ነገር ግን እግዚኣብሄር ነቲ ርክብ ናይ ምምላስ ትልሚ ገይሩ ነበረ።

{{https://api.unfoldingword.org/obs/jpg/1/en/360px/obs-en-48-04.jpg}}

ካብ ዘርእታት ሄዋን እቲ ሓደ ርእሲ ሰይጣን ከምዝቕጥቅጥ፣ ሰይጣን’ውን ሸዀንኡ ከምዘቚስል እግዚኣብሄር ተስፋ ሃበ። እዚ ድማ ሰይጣን ነቲ መሲሕ ይቐትሎ፤ ነገር ግን እግዚኣብሄር መሊሱ ከተስኦ እዩ ማለት እዩ፤ እቲ መሲሕ ድማ ንሓይሊ ሰይጣን ንዘለኣለም ይቕጥቅጦ። ድሕሪ ብዙሕ ዓመታት እግዚኣብሄር፣ መሲሕ ኢየሱስ ከምዝዀነ ገለፀ።

{{https://api.unfoldingword.org/obs/jpg/1/en/360px/obs-en-48-05.jpg}}

እግዚኣብሄር ንኹላ ምድሪ ብማይ ኣይሂ ከጥፍእ እንተሎ፣ ነቶም ብእኡ ዝኣመኑ ሰባት ከድሕን መርከብ ኣዳለወሎም። ብተመሳሳሊ መንገዲ ሰብ ኩሉ ብሓጥያቱ ክጠፍእ ይግብኦ ነበረ፤ ነገር ግን እግዚኣብሄር ነቶም ብእኡ ዝኣምኑ ኩሎም ንምድሓን ንኢየሱስ ሃበ።

{{https://api.unfoldingword.org/obs/jpg/1/en/360px/obs-en-48-06.jpg}}

ንብዙሕ ኣማኢት ዓመታት ካህናት ስለ ሓጥያቶም ዝግብኦም መቕፃዕቲ ከርኢ፣ስለ እቶም ህዝቢ ብዘይምቊራፅ ንእግዚኣብሄር መስዋእቲ ኣቕረቡ። ነገር ግን እቶም መስዋእቲታት ሓጥያቶም ከርሕቑሎም ኣይከኣሉን። ኢየሱስ እቲ ዝለዓለ ሊቀኻህናት እዩ። ካብቶም ካልኦት ካህናት ብዝተፈልየ ኵነታት፣ ኢየሱስ ንርእሱ ኣብዛ ዓለም ናይዘለዉ ሰባት ኩሎም ሓጥያት ከርሕቕ ዝኽእል ፍሉይ መስዋእቲ ገይሩ ኣቕረበ። ኢየሱስ ናይ ዝዀነ ሕድሕድ ሰብ መቕፃዕቲ ሓጥያት ስለዝወሰደ ፍፁም ዝዀነ ሊቀኻህናት እዩ።

{{https://api.unfoldingword.org/obs/jpg/1/en/360px/obs-en-48-07.jpg}}

እግዚኣብሄር ንኣብርሃም፣ ‹‹ዓሌታት ህዝብታት ምድሪ ብኣኻ ክባረኹ እዮም›› ኢሉ ነገሮ። ኢየሱስ ካብ ትውልዲ ኣብርሃም እዩ። ብእኡ ኣቢሎም ድማ ዓሌታት ህዝብታት ኩሎም ተባሪኾም እዮም። ምኽንያቱ ድማ፣ ብኢየሱስ ዝኣምን ዘበለ ሰብ ኩሉ ካብ ሓጥያት ድሒኑ አዩ። ከምኡ’ውን ናይ ኣብርሃም መንፈሳዊ ትውልዲ ይኸውን።

{{https://api.unfoldingword.org/obs/jpg/1/en/360px/obs-en-48-08.jpg}}

እግዚኣብሄር ንኣብርሃም ንይስሃቕ ወዱ መስዋእቲ ገይሩ ከቕርበሉ ምስ ነገሮ፣ እግዚኣብሄር ኣብ ክንዲ ይስሃቕ ወዱ ዝስዋእ በጊዕ ኣዳለወ። ኩልና ብሓጥያትና ክንመውት ይግብአና! ነገር ግን እግዚኣብሄር፣ መሥዋእቲ ኰይኑ ኣብ ክንዳና ክመውት ነቲ ገንሸል እግዝኣብሄር ዝዀነ ኢየሱስ ሃበ።

{{https://api.unfoldingword.org/obs/jpg/1/en/360px/obs-en-48-09.jpg}}

እግዚኣብሄር ኣብ ግብፂ ነቲ ናይ መወዳእታ መቕዘፍቲ ከውርድ እንተሎ ኣበር ዘይብሉ ገንሸል ሓሪዶም ነቲ ደሙ ኣብ ናይ በሮም ልዳት ግነፅግዎ ንስድራ እስራኤላውያን ነገሮም። እግዚኣብሄር ነቲ ደም ምስ ረኣየ ንገዛውቶም ሓሊፉ ከደ፤ በዅሪ ደቆም ድማ ኣይሞቱን። እዚ ታሪኻዊ ግብሪ ፋሲጋ ይበሃል።

{{https://api.unfoldingword.org/obs/jpg/1/en/360px/obs-en-48-10.jpg}}

ኢየሱስ ናይ ፋሲጋ ገንሸልና እዩ። ንሱ ፍፁምን ብዘይ ሓጥያትን ኰይኑ ኣብ እዋን በዓል ፋሲጋ ተቐትለ። ዝዀነ ሰብ ብኢየሱስ ክኣምን እንተሎ፣ ደም ኢየሱስ ንዕኡ ተኸፊሉሉ እዩ፤ ስለዚ ካብ ኣምላኽ ዝመፅእ መቕፃዕቲ ኣብቲ ሰብ እንተይበፅሐ ይሓልፍ ማለት እዩ።

{{https://api.unfoldingword.org/obs/jpg/1/en/360px/obs-en-48-11.jpg}}

እግዚኣብሄር ምስቶም ምሩፃት ህዝቡ ምስ እስራኤላውያን ቃል ኪዳን ገበረ። ነገር ግን ሕዚ እግዚኣብሄር ንኹሉ ሰብ ዝኸውን ሓዱሽ ቃል ኪዳን ገይሩ እዩ። በዚ ሓዱሽ ቃል ኪዳን ኣቢሉ ካብ ዝዀነ ዓሌት ህዝቢ ዝዀነ ሰብ ብኢየሱስ ብምእማን ናይ እግዚኣብሄር ዓሌት ክኸውን ይኽእል እዩ።

{{https://api.unfoldingword.org/obs/jpg/1/en/360px/obs-en-48-12.jpg}}

ሙሴ፣ ቃል እግዚኣብሄር ዝኣወጀ ዓብዪ ነብዪ ነበረ። ኢየሱስ ግና ካብ ኩሉ ዝለዓለ ነብዪ እዩ። ንሱ ኣምላኽ እዩ፤ ስለዚ እቲ ንሱ ዝገበሮን ዝተዛረቦን ነገር ኩሉ ናይ እግዚኣብሄር ስራሕን ቃልን እዩ። ነዚ ድማ እዩ ኢየሱስ ቃል እግዚኣብሄር ተባሂሉ ዝፅዋዕ።

{{https://api.unfoldingword.org/obs/jpg/1/en/360px/obs-en-48-13.jpg}}

ካብ ዘርኡ እቲ ሓደ ንጉስ ኰይኑ ኣብ ህዝቢ እግዚኣብሄር ንዘለኣለም ከምዝገዝእ እግዚኣብሄር ንንጉስ ዳዊት ተስፋ ሃቦ። ኢየሱስ ወዲ እግዚኣብሄርን መሲሕን ስለዝዀነ፣ እቲ ንዘለኣለም ዝገዝእ ፍሉይ ዘርኢ ዳዊት እዩ።

{{https://api.unfoldingword.org/obs/jpg/1/en/360px/obs-en-48-14.jpg}}

ዳዊት ንጉስ እስራኤል ነበረ፤ ኢየሱስ ግና ናይ ፍጥረት ዓለም ኩሉ ንጉስ እዩ! ተመሊሱ መፂኡ ድማ ብፍትሕን ብሰላምን ንመንግስቱ ንዘለኣለም ይገዝእ።

//ታሪኽ መፅሓፍ ቅዱስ፡- ካብ ዘፍጥረት 1-3፤ 6፤ 14፤ 22፤ ዘፀኣት 12፣ 20፤ 2ይ ሳሙኤል 7፤ እብራውያን 3፡1-6፤ 4፡14-5፡10፤ 7፡1-8፡13፤ 9፡11-10፡18፤ ራእይ 21።//
