====== 13. እግዚኣብሄር ምስ እስራኤል ዝገበሮ ቃል ኪዳን ======

{{https://api.unfoldingword.org/obs/jpg/1/en/360px/obs-en-13-01.jpg}}

እግዚኣብሄር ንእስራኤላውያን ብቐይሕ ባሕሪ ምስ መርሖም፣ ብምድረበዳ ገይሩ ሲና ናብ ዝበሃል እምባ ወሰዶም። እዚ እምባ እዚ እቲ ሙሴ ዝቃፀል ዝነበረ ግና ዘይነድድ ቈጥቋጥ ዝረኣየሉ እምባ እዩ። እቶም ህዝቢ ድማ ኣብ እግሪ እቲ እምባ ድንኳኖም ተኸሉ።

{{https://api.unfoldingword.org/obs/jpg/1/en/360px/obs-en-13-02.jpg}}

እግዚኣብሄር፣ ‹‹ንዓይ እንተተኣዚዝኩምን ቃልኪዳነይ እንተሓሊኹምን፣ ዝኸበረ ርስቲ፣ ካህናት ንጉስ፣ ከምኡ’ውን ቅዱስ ህዝቢ ክትኰኑለይ ኢኹም›› ኢሉ ንሙሴን ንህዝቢ እስራኤልን ነገሮም።

{{https://api.unfoldingword.org/obs/jpg/1/en/360px/obs-en-13-03.jpg}}

ነቶም ህዝቢ መንፈሳዊ ነገር ብዝምልከት ርእሶም ምስ ኣዳለዉ ድሕሪ ሰለስተ መዓልቲ፣ እግዚኣብሄር ብነጐዳ፣ብበርቅን ብትክን ከምኡ’ውን ዓው ብዝበለ ድምፂ መለኸትን ናብ እምባ ሲና ወረደ። ናብቲ እምባ ክድይብ እተፈቕደሉ ሙሴ ጥራይ ነበረ።

{{https://api.unfoldingword.org/obs/jpg/1/en/360px/obs-en-13-04.jpg}}

ብድሕሪኡ፣ እግዚኣብሄር ንእስራኤላውያን ቃልኪዳን ብምሃብ፣ ‹‹ኣነ ካብ ባርነት ግብፂ ዘውፃእኹኹም፣ ኣምላኽኩም ያህዌ እየ። ካልኦት ኣማልኽቲ ኣይተምልኹ።››

{{https://api.unfoldingword.org/obs/jpg/1/en/360px/obs-en-13-05.jpg}}

‹‹ጣዖታት ኣይትስርሑ፤ ኣይተምልኽዎም’ውን፤ ምኽንያቱ፣ ኣነ ያህዌ፣ ቀናእ ኣምላኽ እየ። ንስመይ ብኸንቱ ኣይትፀውዑ። ንመዓልቲ ሰንበት ቀድስዎ። ምኽንያቱ፣ ሽዱሽተ መዓልቲ ሰሪሕኻ፣ እቲ ሻውዓይ መዓልቲ እትዓርፈሉን ንዓይ እትዝክሩሉን ዕለት እዩ።››

{{https://api.unfoldingword.org/obs/jpg/1/en/360px/obs-en-13-06.jpg}}

‹‹ኣቦኻን እኖኻን ኣኽብር። ኣይትቕተል። ኣይትዘሙ። ኣይትስረቕ። ኣይትሓስው። ሰበይቲ ብፃይካ፣ ገዝኡ፣ ወይ ናቱ ዝዀነ ነገር ክትወስድ ኣይትመነ።››

{{https://api.unfoldingword.org/obs/jpg/1/en/360px/obs-en-13-07.jpg}}

ብድሕሪኡ እግዚኣብሄር ነዞም ዓሰርተ ትእዛዛት ኣብ ክልተ ፀፋሕቲ እምንታት ፅሒፉ ንሙሴ ሃቦ። ከምኡ’ውን ዝኽተልዎም ካልኦት ሕግታትን ደንብታትን ሃቦም። እቶም ህዝቢ ነዞም ሕግታት ምስዝፍፅሙ እግዚኣብሄር ከምዝባርኾምን ከምዝሕልዎምን ተስፋ ሃበ። እንተዘይፈፂሞምዎ ግና እግዚኣብሄር ክቐፅዖም እዩ።

{{https://api.unfoldingword.org/obs/jpg/1/en/360px/obs-en-13-08.jpg}}

ከምኡ’ውን እግዚኣብሄር ብዛዕባ እቲ ክሰርሕዎ ዘለዎም ድንኳን መግለፂ ሃቦም። ንሱ ድንኳን መራኸቢ ተባሂሉ ይፅዋዕ ነበረ። ብዓብዪ መጋረጃ ዝተመቕሉ ክልተ ክፍልታት ነበርዎ። እግዚኣብሄር ኣብኡ ይነብር ስለዝነበረ ነቲ መጋረጃ ሓሊፉ ክኣቱ ይፍቀደሉ ዝነበረ ሊቀኻህናት ጥራይ ነበረ።

{{https://api.unfoldingword.org/obs/jpg/1/en/360px/obs-en-13-09.jpg}}

ሕጊ እግዚኣብሄር ዘይፍፅም ዝዀነ ይዅን ሰብ ኣብ ፊት እቲ ድንኳን መራኸቢ ኣብ ዘሎ መሰውኢ ንእግዚኣብሄር ዝቐርብ መስዋእቲ ዝኸውን እንስሳ ሒዙ ይመፅእ ነበረ። እቲ ካህን ድማ ነቲ እንስሳ ሓሪዱ ኣብቲ መሰውኢ የቃፅሎ ነበረ። ደም እቲ እንስሳ ንሓጥያት እቲ ሰብ ብምሽፋን ነቲ ሰብ ኣብ ቅድሚ እግዚኣብሄር የንፅሆ ነበረ። ካህናቱ ምእንቲ ክዀኑ ንሓው ሙሴ ንኣሮንን ንዘርኢ ኣሮንን እግዚኣብሄር መረፀ።

{{https://api.unfoldingword.org/obs/jpg/1/en/360px/obs-en-13-10.jpg}}

ኩሎም እቶም ህዝቢ፣ ነቶም እግዚኣብሄር ዝሃቦም ትእዛዛት ንምፍፃም፣ ንእግዚኣብሄር ጥራይ ንምምላኽን ዝተፈልዩ ህዝቢ ንምዃንን ተሰማምዑ። ነገር ግን፣ ንእግዚኣብሄር ንምእዛዝ ምስተሰማምዑ ድሕሪ ቁሩብ እዋን ዝኸፍአ ሓጥያት ሰርሑ።

{{https://api.unfoldingword.org/obs/jpg/1/en/360px/obs-en-13-11.jpg}}

ሙሴ ንብዙሕ መዓልቲ ኣብ ጫፍ እምባ ሲና ኰይኑ ምስ እግዚኣብሄር ይዘራረብ ነበረ። እቶም ህዝቢ ግና ንዕኡ ምሕላው ተሃከዩ። ስለዚ ናብ ኣሮን ወርቂ ኣምፂኦም ጣዖት ክሰርሐሎም ለመንዎ።

{{https://api.unfoldingword.org/obs/jpg/1/en/360px/obs-en-13-12.jpg}}

ኣሮን ድማ ብመልክዕ ምራኽ ናይ ወርቂ ጣዖት ሰርሐሎም። እቶም ህዝቢ ድማ ቅጥዒ ብዘይብሉ ኩነታት ነቲ ጣዖት ከምልኹ ጀመሩ። መስዋእት’ውን ሰውኡሉ። ብሓጥያቶም ከኣ እግዚኣብሄር ኣዝዩ ተቘጥዐ። ከጥፍኦም’ውን ሓሰበ። ነገር ግን ሙሴ ብዛዕብኣቶም ፀለየ። እግዚኣብሄር ፀሎቱ ስለዝሰምዐ ድማ ኣየጥፍኦምን።

{{https://api.unfoldingword.org/obs/jpg/1/en/360px/obs-en-13-13.jpg}}

ሙሴ ካብቲ እምባ ወሪዱ ነቲ ጣዖት ምስረኣየ ኣዝዩ ተቘጥዐ። ነቶም ዓሰርተ ትእዛዛት ዝተፃሕፉሎም ፀፋሕቲ ኣእማን ከኣ ሰባበሮም።

{{https://api.unfoldingword.org/obs/jpg/1/en/360px/obs-en-13-14.jpg}}

ብድሕሪኡ ሙሴ ነቲ ጣዖት ጠሓኖ፤ ኣብ ማይ ድማ በተኖ፤ ነቶም ህዝቢ ከኣ ኣሰተዮም። እግዚኣብሄር ኣብቶም ህዝቢ መቕዘፍቲ ሰዲዱ ካብኣቶም ብዙሓት ሞቱ።

{{https://api.unfoldingword.org/obs/jpg/1/en/360px/obs-en-13-15.jpg}}

ሙሴ መሊሱ ናብቲ እምባ ወፂኡ እግዚኣብሄር ነቶም ህዝቢ ይቕረ ክብለሎም ፀለየ። እግዚኣብሄር ንሙሴ ሰሚዑ ድማ ይቕረ በለሎም። ነቶም ዝሰባበሮም ፀፋሕቲ ኣእማን ብምትካእ ኣብ ካልኦት ፀፋሕቲ ኣእማን ነቶም ዓሰርተ ትእዛዛት ፀሓፎም።

{{https://api.unfoldingword.org/obs/jpg/1/en/360px/obs-en-13-16.jpg}}

ብድሕሪኡ እግዚኣብሄር ንእስራኤላውያን ካብ እምባ ሲና ናፍታ ትስፍውቲ ምድሪ መርሖም።

//ታሪኽ መጽሓፍ ቅዱስ፡- ካብ ዘፀኣት 19-34።//
