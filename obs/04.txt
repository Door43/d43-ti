====== 4. እግዚኣብሄር ንኣብርሃም ዝኣተዎ ቃል ኪዳን ======

{{https://api.unfoldingword.org/obs/jpg/1/en/360px/obs-en-04-01.jpg}}

ማይ ኣይሂ ምስ ወረደ ድሕሪ ብዝሕ ዓመታት ህዝብታት ኣብ ዓለም ምብዛሕ ጀመሩ። ኩሎም ሓደ ቋንቋ ይዛረቡ ነበሩ። ከምቲ እግዚኣብሄር ዝኣዘዞም ንምድሪ ምምላእ ገዲፎም ብሓደ ተኣኪቦም ከተማ ሰርሑ።

{{https://api.unfoldingword.org/obs/jpg/1/en/360px/obs-en-04-02.jpg}}

ንሳቶም ኣዝዮም ትምክሕትኛታትን ነቲ እግዚኣብሄር ዝተዛረቦም ዘይጥንቀቑ ነበሩ። ናብ ሰማይ ክብፅሑ ደልዮም ድማ ነዊሕ ህንፃ ምህናፅ ጀመሩ። እዞም ሰባት ክፉእ ምስርሖምን ዘይምለሱ ምዃኖምን እግዚኣብሄር ረኣየ። ካብዚ ዝኸፍአ ሓጥያት’ውን ክገብሩ ምኸኣሉ ነይሮም እዮም።

{{https://api.unfoldingword.org/obs/jpg/1/en/360px/obs-en-04-03.jpg}}

ስለዚ እግዚኣብሄር ነቲ ቋንቁኦም ናብ ዝተፈላለዩ ብዙሓት ቋንቋታት ለዊጡ ነቶም ህዝብታት ኣብ ኩላ ዓለም በተኖም። እቲ ምስራሕ ዝጀመርዎ ከተማ ድማ ባቢሎን ይበሃል። ትርጉሙ ድማ ዝተሓዋወሰ ወይ ዝተዋቕዐ ማለት እዩ።

{{https://api.unfoldingword.org/obs/jpg/1/en/360px/obs-en-04-04.jpg}}

ድሕሪ ሚእቲ ዓመት እግዚኣብሄር ነቲ ኣብራም ዝተባህለ ሰብ ተዛረቦ። ከምዚ ከኣ በሎ፤ “ዓድኻን ስድራኻን ገዲፍካ ናብቲ ኣነ ዘርእየካ ምድሪ ኪድ። ኣብኡ ድማ ክባርኸካ እየ፤ ዓብዪ ህዝቢ ክገብረካ እየ፤ ስምካ’ውን ውሩይ ክገብሮ እየ፤ ንዝባርኹኻ ክባርኾም፣ ነቶም ዝረግሙኻ ድማ ክረግሞም እየ፤ ብኣኻ ኣብዛ ምድሪ ዘለዉ ሰባት ኩሎም ክባረኹ እዮም።”

{{https://api.unfoldingword.org/obs/jpg/1/en/360px/obs-en-04-05.jpg}}

ኣብራም ንእግዚኣብሄር ተኣዚዙ ንሰበይቱ ንሶራን ንኹሎም ኣገልገልቱን ኩሉ ንብረቱን ሒዙ ናብቲ እግዚኣብሄር ዘርአዮ ምድሪ ከንኣን ከደ።

{{https://api.unfoldingword.org/obs/jpg/1/en/360px/obs-en-04-06.jpg}}

ኣብራም ከንኣን ምስበፅሐ እግዚኣብሄር፣ ‹‹ኣብ ዙርያኻ ዘሎ ኩሉ ተመልክት፣ ነዚ ትሪኦ ዘለኻ ኩሉ ምድሪ ንዓኻን ንዘርእኻን ርስቲ ገይረ ክህበኩም እየ›› በሎ። ኣብራም ድማ ኣብ ምድሪ ተቐመጠ።

{{https://api.unfoldingword.org/obs/jpg/1/en/360px/obs-en-04-07.jpg}}

ሓደ መዓልቲ ኣብራም ነቲ መልከፄዴቅ ዝተባህለ ሊቀኻህን እግዚኣብሄር ረኸቦ። መልከፄዴቅ ድማ ንኣብራም ባረኾ፤ ከምዚ ከኣ በሎ፤ ‹‹ጎይታ ሰማይን ምድርን ዝዀነ ልዑል እግዚኣብሄር ንኣብራም ይብርኮ›› ኣብራም ድማ ንመልከፄዴቅ ካብቲ ዘለዎ ኩሉ ኣስራት ሃቦ።”

{{https://api.unfoldingword.org/obs/jpg/1/en/360px/obs-en-04-08.jpg}}

ብዙሕ ዓመት እንተሓለፈ’ኳ ኣብራምን ሶራን ቈልዓ ኣይወለዱን ነበሩ። እግዚኣብሄር ንኣብራም መሊሱ ተስፋ ሃቦ፤ ቈልዓ ከምዝወልድን ዘርኡ’ውን ከም ከዋኽብቲ ሰማይ ከምዝበዝሑ ነገሮ። ኣብራም ድማ ነቲ እግዚኣብሄር ዝሃቦ ተስፋ ኣመነ። ኣብራም ነቲ እግዚኣብሄር ዝሃቦ ተስፋ ስለዝኣመነ ፅድቂ ኰይኑ ተቘፅረሉ።

{{https://api.unfoldingword.org/obs/jpg/1/en/360px/obs-en-04-09.jpg}}

እግዚኣብሄር ምስ ኣብራም ቃል ኪዳን ገበረ። ቃል ኪዳን ኣብ መንጎ ክልተ ወገናት ዝግበር ስምምዕ እዩ። እግዚኣብሄር ንኣብራም፣ ‹‹ካብ ገዛእ ኣብራኽካ ቈልዓ ክህበካ እየ›› በሎ። ‹‹ንዘርእኻ ድማ ምድሪ ከንኣን ክህቦም እየ።›› ኣብራም ግን በቲ ግዜ እቲ ብዘይ ውሉድ ነበረ።

//ታሪኽ መጽሓፍ ቅዱስ፡- ካብ ዘፍጥረት 11-15//
