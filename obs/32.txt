====== 32. ኢየሱስ ርዅስ መንፈስ ዝሓዞ ሰብኣይን ዝሓመመት ሰበይትን ፈወሰ ======

{{https://api.unfoldingword.org/obs/jpg/1/en/360px/obs-en-32-01.jpg}}

ሓደ መዓልቲ ኢየሱስን ደቀመዛሙርቱን ብጃልባ ነቲ ቃላይ ኣቋሪፆም ሰብ ጌርጌሴኖን ናብ ዝነብሩሉ ከዱ።

{{https://api.unfoldingword.org/obs/jpg/1/en/360px/obs-en-32-02.jpg}}

ናብ ማዕዶ እቲ ቃላይ ምስ በፅሑ ርዅስ መንፈስ ዝሓዞ ሰብ እናጐየየ ናብ ኢየሱስ መፀ።

{{https://api.unfoldingword.org/obs/jpg/1/en/360px/obs-en-32-03.jpg}}

እዚ ሰብ እዚ ማንም ክቈፃፀሮ ዘይኽእል ኣዝዩ ብርቱዕ ነበረ። ሰባት ኣእዳዉን ኣእጋሩን ብሰንሰለት ይኣስርዎ ነበሩ፤ ነቲ ሰንሰለት ግና ይበጣጥሶ ነበረ።

{{https://api.unfoldingword.org/obs/jpg/1/en/360px/obs-en-32-04.jpg}}

እቲ ሰብኣይ ኣብቲ ከባቢ ኣብ ዘለዉ መቓብራት ይነብር ነበረ። እዚ ሰብ ቀትርን ለይትን የእዊ ነበረ። ክዳን ኣይኽደን፣ ነብሱ ድማ እናደጋገመ ብእምኒ ይብሕጭር ነበረ።

{{https://api.unfoldingword.org/obs/jpg/1/en/360px/obs-en-32-05.jpg}}

እቲ ሰብኣይ ናብ ኢየሱስ ምስ መፀ፣ ኣብ ቅድሚኡ ወዲቑ ሰገደሉ። ኢየሱስ ነቲ ርዅስ መንፈስ፣ ‹‹ካብዚ ሰብኣይ ውፃእ!›› በሎ።

{{https://api.unfoldingword.org/obs/jpg/1/en/360px/obs-en-32-06.jpg}}

እቲ ርዅስ መንፈስ ዝሓዞ ሰብ ዓው ኢሉ፣ ‹‹ኣታ ወዲ ልዑል እግዚኣብሄር፣ ካባይ እንታይ ትደሊ? በይዛኻ ኣይተሳቕየኒ!›› እናበለ ኣእወየ። ኢየሱስ ከኣ ነቲ ርዅስ መንፈስ፣ ‹‹ስምካ መንዩ?›› ኢሉ ጠየቖ። ንሱ ድማ፣ ‹‹ብዙሓት ስለዝዀንና ስመይ ለጌዎን እዩ›› ኢሉ መለሰ። (‹‹ለጌዎን›› ኣብ ሰራዊት ሮም ብዙሕ ሽሕ ወታደር ዝሓዘ ክፍሊ እዩ።)

{{https://api.unfoldingword.org/obs/jpg/1/en/360px/obs-en-32-07.jpg}}

እቶም ርዅሳን መናፍስቲ፣ ‹‹በይዛኻ ካብዚ ከባቢ ኣይተርሕቐና!›› ኢሎም ለመንዎ። ኣብቲ ከባቢ ኣብ ዘሎ ኩማ መጓሰ ሓሰማ ይቓርማ ነበራ። ስለዚ እቶም ርዅሳን መናፍስቲ ንኢየሱስ፣ ‹‹በይዛኻ ናፍተን ሓሰማ ስደደና!›› ኢሎም ለመንዎ። ኢየሱስ ከኣ፣ ‹‹ኪዱ!›› በሎም።

{{https://api.unfoldingword.org/obs/jpg/1/en/360px/obs-en-32-08.jpg}}

እቶም ርዅሳን መናፍስቲ ካብቲ ሰብኣይ ወፂኦም ናብተን ሓሰማ ኣተዉ። እተን ሓሰማ ኣንቈልቍለን ካብቲ ፀድፊ ናብቲ ቃላይ ጠሓላ። እተን መጓሰ ሓሰማ ዳርጋ 2,000 ዝዀና ነበራ።

{{https://api.unfoldingword.org/obs/jpg/1/en/360px/obs-en-32-09.jpg}}

ነተን ሓሰማ ይሕልዉ ዝነበሩ ጓሶት ነቲ ዝዀነ ነገር ምስ ረኣዩ ናብ ከተማ እናጐየዩ ከይዶም ነቲ ኢየሱስ ዝገበሮ ኩሉ ተዛረቡ። ናይታ ከተማ ሰባት ድማ መፂኦም ነቲ ርዅሳን መናፍስቲ ሓዲሮምዎ ዝነበረ ሰብ ረኣይዎ። ንሱ ድማ ጥዑይ ኰይኑ ክዳኑ ቀዪሩ ዓሪፉ ተቐሚጡ ነበረ።

{{https://api.unfoldingword.org/obs/jpg/1/en/360px/obs-en-32-10.jpg}}

እቶም ሰባት ኣዝዮም ፈሪሖም ስለዝነበሩ ንኢየሱስ ክኸደሎም ለመንዎ። ስለዚ ኢየሱስ ናብ ጃልባ ኣትዩ ክኸይድ ተዳለወ። እቲ ርዅስ መንፈስ ሓዲርዎ ዝነበረ ሰብ ምስ ኢየሱስ ክኸይድ ለመኖ።

{{https://api.unfoldingword.org/obs/jpg/1/en/360px/obs-en-32-11.jpg}}

ነገር ግን ኢየሱስ፣ ‹‹ኣይፋሉን፤ ናብ ገዛኻ ኬድካ ብዛዕባ እቲ እግዚኣብሄር ዝገበረልካ ነገር ኩሉን ከመይ ከምዝመሓረካን ንወለድኻን ንቤተሰብካን ክትነግሮም እየ ዝደሊ›› በሎ።

{{https://api.unfoldingword.org/obs/jpg/1/en/360px/obs-en-32-12.jpg}}

ስለዚ እቲ ሰብኣይ ከይዱ ብዛዕባ እቲ ኢየሱስ ዝገበረሉ ንኹሉ ሰብ ተዛረበ። ነቲ ታሪኽ ዝሰምዐ ሰብ ኩሉ ብምድናቕን ብምግራምን ተመልአ።

{{https://api.unfoldingword.org/obs/jpg/1/en/360px/obs-en-32-13.jpg}}

ኢየሱስ ናብ ማዕዶ እቲ ቃላይ ተመልሰ። ኣብኡ ምስ በፅሐ ብዙሓት ሰባት ዓጐጕዎ። ኣብ ማእኸል እቲ ህዝቢ ንዓሰርተኽልተ ዓመት ደም ይፈሳ ዝነበረት ሰበይቲ ነበረት። ክትሓዊ ኢላ’ውን ገንዘባ ኩሉ ንሓኻይም እናኸፈለት ወዲኣ ነበረት። ግንከ ገደዳ እምበር ኣይሐሻን።

{{https://api.unfoldingword.org/obs/jpg/1/en/360px/obs-en-32-14.jpg}}

ኢየሱስ ንብዙሓት ሕሙማት ከምዝፈወሰ ሰሚዓ ነበረት’ሞ፣ ‹‹ክዳን ኢየሱስ እንተነኻእኹ ጥራይ ኣነ’ውን ክፍወስ እየ!›› ኢላ ሓሰበት። ስለዚ ብድሕሪ ኢየሱስ መፂኣ ክዳኑ ነኽአት። ክዳኑ ምስ ነኽአት ድማ ሽዕኡ እቲ ይፈስስ ዝነበረ ደማ ደው በለ!

{{https://api.unfoldingword.org/obs/jpg/1/en/360px/obs-en-32-15.jpg}}

ሽዕኡ ኢየሱስ፣ ሓይሊ ካብኡ ከምዝወፀ ፈለጠ። ንድሕሪት ዘወር ኢሉ ድማ፣ ‹‹መን’ዩ ዝነኽአኒ?›› ኢሉ ጠየቐ። ደቀመዛሙርቱ ከኣ፣ ‹‹ከቢቦም ዝደፋፍኡኻ ብዙሓት ሰባት እዮም። እሞ ንምንታይ ደኣ፣ ‹መን’ዩ ዝነኽአኒ› ኢልካ ትሓትት?›› በልዎ።

{{https://api.unfoldingword.org/obs/jpg/1/en/360px/obs-en-32-16.jpg}}

እታ ሰበይቲ እናንቀጥቀጠትን እናፈርሐትን ኣብ ቅድሚ ኢየሱስ ተደፍአት። ብድሕሪኡ ነቲ ዝገበረቶን ከመይ ከምእተፈወሰትን ነገረቶ። ኢየሱስ ድማ፣ ‹‹እምነትኪ ኣድሒኑኪ፤ ብሰላም ኪዲ!›› በላ።

//ታሪኽ መፅሓፍ ቅዱስ፡- ካብ ማቴዎስ 8፡28-34፤ 9፡20-22፤ ማርቆስ 5፡1-20፤ 5፡24-34፤ ሉቃስ 8፡26-39፤ 8፡42-48።//
