====== 2. ሓጥያት ናብ ዓለም ምእታዉ ======

{{https://api.unfoldingword.org/obs/jpg/1/en/360px/obs-en-02-01.jpg}}

ኣዳምን ሰበይቱን ኣብቲ እግዚኣብሄር ዝሰርሐሎም ስፍራ ኣታኽልቲ እንትነብሩ ሕጕሳት ነበሩ። ክልቲኦም ጥራይ ዝባኖም ነበሩ፤ ይኹንእምበር ኣይተሓፋፈሩን ነይሮም። ምኽንያቱ ሓጥያት ኣብ ዓለም ኣይነበረን። ንሳቶም ኣብቲ ስፍራ ኣታኽልቲ እንትመላለሱ ምስ እግዚኣብሄር ይዘራረቡ ነበሩ።

{{https://api.unfoldingword.org/obs/jpg/1/en/360px/obs-en-02-02.jpg}}

ነገር ግን እቲ ጐራሕ ዝዀነ ተመን ኣብቲ ስፍራ ኣታኽልቲ ነበረ። ነታ ሰበይቲ ድማ ጠየቓ፣ ‹‹ብሓቂ እግዚኣብሄር ኣብ ውሽጢ እዚ ኣታኽልቲ ካብ ዘሎ ዝዀነ ፍረ ተኽሊ ከይትበልዑ ኢሉኩም ድዩ?›› ድማ በላ።

{{https://api.unfoldingword.org/obs/jpg/1/en/360px/obs-en-02-03.jpg}}

እታ ሰበይቲ ድማ፣ ‹‹እግዚኣብሄር ብዘይ ካብቲ ክፉእን ሰናይን ዘፍልጥ ተኽሊ ዝዀነ ፍረ ተኽሊ ክንበልዕ ከምንኽእል ነጊሩና እዩ። ካብቲ ክፉእን ሰናይን ዘፍልጥ ተኽሊ ፍሪኡ እንተበላዕና ወይ እንተተንከፍና ክትሞቱ ኢኹም›› ኢሉና እዩ በለቶ።

{{https://api.unfoldingword.org/obs/jpg/1/en/360px/obs-en-02-04.jpg}}

እቲ ተመን ድማ መሊሱ፣ ‹‹እዚ ሓቂ ኣይኰነን፣ ኣይትሞቱን፣ ካብቲ ፍሪኡ ምስ በላዕኹም ኣዒንትኹም ከምዝበርህን ሰናይን ክፉእን በምፍላጥ ድማ ከምእግዚኣብሄር ከምእትዀኑ ስለዝፈልጥ እዩ ኣይትብልዑ ዝበለኩም›› በላ።

{{https://api.unfoldingword.org/obs/jpg/1/en/360px/obs-en-02-05.jpg}}

እታ ሰበይቲ ድማ እቲ ተኽሊ ፍሪኡ ክብላዕ ፅቡቕ፣ ንዓይኒ ዘሕጕስን ጥበብ ንምርካብ ድማ ሃረር ዘብልን ከምዝዀነ ምስረኣየት ካብቲ ፍረ ወሲዳ በልዐት። ነቲ ምስኣ ዝነበረ ሰብኣያ ድማ ሃበቶ፤ ንሱ ከኣ ካብቲ ፍረ ተኽሊ በልዐ።

{{https://api.unfoldingword.org/obs/jpg/1/en/360px/obs-en-02-06.jpg}}

ሽዑ ድማ ኣዒንቶም ተኸፍታ። ጥራይ ዝባኖም ምዃኖም’ውን ፈለጡ፤ ቆፅሊ ሰፍዮም ድማ ከም ክዳን ነብሶም ክሽፍኑ ፈተኑ።

{{https://api.unfoldingword.org/obs/jpg/1/en/360px/obs-en-02-07.jpg}}

እቲ ሰብኣይ ምስ ሰበይቱ ከሎ ድምፂ እግዚኣብሄር ኣብቲ ስፍራ ኣታኽልቲ ክመላለስ ሰምዑ’ሞ ካብ ገፅ እግዚኣብሄር ተሓብኡ። እግዚኣብሄር ንኣዳም ፀዊዑ፣ ‹‹ኣበይ ኣለኻ?›› በሎ። ኣዳም ድማ፣ ‹‹ኣብቲ ስፍራ ኣታኽልቲ ክትመላለስ ምስ ሰማዕኹ ጥራይ ዝባነይ ስለዝኾንኩ ፈሪሐ ተሓቢአ ኣለኹ›› ኢሉ መለሰ።

{{https://api.unfoldingword.org/obs/jpg/1/en/360px/obs-en-02-08.jpg}}

እግዚኣብሄር ከኣ፣ ‹‹ጥራይ ዝባንካ ከምዝኾንካ መን ነጊሩካ? ካብቲ ኣይትብላዕ ዝበልኩኻ ተኽሊ በሊዕኻ ዲኻ?›› በሎ። ኣዳም ድማ፣ ‹‹እዛ ምሳይ ክትነብር ዝሃብካኒ ሰበይቲ ካብቲ ፍረ ተኽሊ ሂባትኒ በሊዐ›› በሎ። እግዚኣብሄር ድማ ነታ ሰበይቲ፣ ‹‹ንምንታይ ከምዚ ጌርኪ?›› በላ። ንሳ ድማ፣ ‹‹ተመን ኣጋግዩኒ እየ በሊዐ›› በለት።

{{https://api.unfoldingword.org/obs/jpg/1/en/360px/obs-en-02-09.jpg}}

እግዚኣብሄር ነቲ ተመን በሎ፣ ‹‹ዝተረገምካ ኢኻ፣ ብኸብድኻ ክትከይድ ኢኻ፣ ሓመድ ክትልሕስ ኢኻ፣ ንስኻን እታ ሰበይቲ ባእሲ ክትኰኑ ኢኹም፣ ዘርእኻን ዘርኢ እታ ሰበይቲ ድማ ባእሲ ክትኰኑ ኢኹም፣ ዘርኣ ርእስኻ ክቕጥቅጥ ዘርእኻ ድማ ሸኾንኦም ከቚስል እዩ።››

{{https://api.unfoldingword.org/obs/jpg/1/en/360px/obs-en-02-10.jpg}}

እግዚኣብሄር ነታ ሰበይቲ በላ፣ ‹‹ኣብ እዋን ሕርስኺ ፃዕሪ ከብዝሐልኪ እየ፣ ድልየትኪ ናብ ሰብኣይኪ ክኸውን እዩ።››

{{https://api.unfoldingword.org/obs/jpg/1/en/360px/obs-en-02-11.jpg}}

እግዚኣብሄር ንኣዳም ከምዚ በሎ፤ ‹‹ቃል ሰበይትኻ ሰሚዕኻ ካብቲ ኣይትብላዕ ኢለ ዝኣዘዝኩኻ ፍረ ተኽሊ ስለዝበላዕኻ ብሰንክኻ ምድሪ ዝተረግመት ትዅን። ኣብ ህይወት ዘበንካ ኩሉ ድማ ምግብኻ ብፃዕርኻ ካበኣ ክትረክብ ኢኻ። ድሕሪኡ ክትመውት ኢኻ፤ ሓመድ ስለዝኾንካ ድማ ናብ ሓመድ ክትምለስ ኢኻ።›› ኣዳም ከኣ እኖ ህያዋን እያ’ሞ ኢሉ ሄዋን ኢሉ ስም ኣውፅአላ፤ ትርጉሙ ድማ ወሃቢት ህይወት ማለት እዩ። እግዚኣብሄር ድማ ናይ እንስሳ ቆርበት ኣዳልዩ ንኣዳምን ሄዋንን ከደኖም።

{{https://api.unfoldingword.org/obs/jpg/1/en/360px/obs-en-02-12.jpg}}

እግዚኣብሄር ከኣ፣ “ሰብ ክፉእን ሰናይ ፈልዩ ንምፍላጥ ካባና ከም ሓዴና ኰይኑ እዩ፣ ሕዚ ድማ ኢዱ ሰዲዱ ካብ ፍረ ተኽሊ ህይወት ወሲዱ ከይበልዕ’ሞ ንዘልኣለም ከይነብር’ ኢሉ ንኣዳምን ንሄዋንን ካብቲ ፅቡቕ ስፍራ ኣታኽልቲ ኣውፅኦም። ብድሕሪኡ ነቲ ናብ ተኽሊ ህይወት ዝወስድ መገዲ ንኽሕልዉን ካብቲ ተኽሊ ህይወት ፍረ ከይበልዕን ሓየልቲ መላእኽቲ ኣብቲ ስፍራ ኣታኽልቲ ገበረ።

//ታሪኽ መፅሓፍ ቅዱስ፡- ዘፍጥረት 3//
