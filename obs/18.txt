====== 18. ዝተመቕለ መንግስቲ ======

{{https://api.unfoldingword.org/obs/jpg/1/en/360px/obs-en-18-01.jpg}}

ድሕሪ ብዙሕ ዓመታት ዳዊት ሞተ፤ ወዱ ሰለሙን ድማ ኣብ እስራኤል ይገዝእ ነበረ። እግዚኣብሄር ንሰለሙን ተገሊፁሉ እንታይ ከምዝደሊ ጠየቖ። ሰለሙን ጥበብ ምስ ለመነ፣ ኣብ ዓለም ካብ ዘለዉ ኩሎም ዝበለፀ ጥበበኛ ገበሮ። ሰለሙን ብዙሕ ነገራት ተማህረ፤ ጥበበኛ ፈራድ’ውን ኰነ። ከምኡ’ውን እግዚኣብሄር ኣዝዩ ሃፍታም ገበሮ።

{{https://api.unfoldingword.org/obs/jpg/1/en/360px/obs-en-18-02.jpg}}

ሰለሙን ኣብ ኢየሩሳሌም ከምቲ ኣቡኡ ዳዊት ዝሓሰቦ በቶም ንህንፀት ዝኣከበሉ ዘድልዩ ነገራት ተጠቒሙ ቤተመቕደስ ሰርሐ። ሕጂ እቶም ህዝቢ ኣብክንዲ ኣብ ድንኳን መራኸቢ፣ ኣብ ቤተመቕደስ ንእግዚኣብሄር ኣምለኽዎ፤ መስዋእት’ውን ኣቕረቡሉ። እግዚኣብሄር መፂኡ ኣብቲ ቤተመቕደስ ተረኽበ፤ ኣብኡ ድማ ምስ ህዝቡ ነበረ።

{{https://api.unfoldingword.org/obs/jpg/1/en/360px/obs-en-18-03.jpg}}

ነገር ግን ሰለሙን ደቂ ካልኦት ዓዲ ዝዀና ኣንስቲ ፈተወ። ዳርጋ 1000 ዝዀና ኣንስቲ ብምእታው ንእግዚኣብሄር ኣይተኣዘዘን! ካብዘን ኣንስቲ መብዛሕትአን ካብ ወፃኢ ዓድታት ዝመፃ ነበራ፤ ንጣዖታተን ኣምፂአን ንዓኣቶም ምምላኽ ቀፀላ። ሰለሙን ምስ ሸምግለ፣ ንሱ’ውን ነቶም ናታተን ጣዖታት ኣምለኸ።

{{https://api.unfoldingword.org/obs/jpg/1/en/360px/obs-en-18-04.jpg}}

እግዚኣብሄር ኣብ ሰለሙን ተቘጥዐ፤ ሰለሙን እሙን ስለዘይነበረ እግዚኣብሄር ክቐፅዖ ወሲኑ ሰለሙን ምስ ሞተ መንግስቲ እስራኤል ኣብ ክልተ ከምእትምቀል ተዛረበ።

{{https://api.unfoldingword.org/obs/jpg/1/en/360px/obs-en-18-05.jpg}}

ሰለሙን ምስ ሞተ ወዱ ሮብኣም ነገሰ። ሮብኣም ከኣ ዓሻ ነበረ። ህዝቢ እስራኤል ብዘሎ ንግስንኡ ከፅድቑሉ ተኣኪቦም መፁ። ሰለሙን ከቢድ ስራሕ ከምዘስርሖምን ብዙሕ ግብሪ ከምዘኽፈሎምን ዝነበሮም ቅርታ ንሮብኣም ነገርዎ።

{{https://api.unfoldingword.org/obs/jpg/1/en/360px/obs-en-18-06.jpg}}

ሮብኣም ብዕሽነት ከምዚ በሎም፤ ‹‹ኣቦይ ሰለሙን ከቢድ ስራሕ ኣስሪሑና ኢልኩም ሓሲብኩም ኢኹም፤ ኣነ ግና ካብኡ ዝገደደ ከቢድ ስራሕ ከስርሐኩም እየ፤ ካብኡ ብዝገደደ’ውን ብኸቢድ ክቐፅዐኩም እየ።››

{{https://api.unfoldingword.org/obs/jpg/1/en/360px/obs-en-18-07.jpg}}

እቶም ዓሰርተ ዓሌታት እስራኤል ኣብ ሮብኣም ዓመፁ። ክልተ ዓሌታት ጥራይ ነቲ ንጉስ እሙናት ኰይኖም ቀፀሉ። እዞም ክልተ ዓሌት ከኣ መንግስቲ ይሁዳ ኰኑ።

{{https://api.unfoldingword.org/obs/jpg/1/en/360px/obs-en-18-08.jpg}}

እቶም ኣብ ሮብኣም ዝዓመፁ ዓሰርተ ዓሌታት እስራኤል ኢዮርብኣም ዝተባህለ ሰብ ንጉሶም ገይሮም ሸሙዎ። ኣብ ሰሜናዊ ክፍሊ እታ ዓዲ ኰይኖም መንግስቲ እስራኤል ተባሂሎም ተፀውዑ።

{{https://api.unfoldingword.org/obs/jpg/1/en/360px/obs-en-18-09.jpg}}

ኢዮርብኣም ኣብ እግዚኣብሄር ዓሚፁ እቶም ህዝቢ ሓጥያት ክሰርሑ ገበረ። ኣብቲ ኣብ ይሁዳ ዘሎ ቤተመቕደስ ኣብክንዲ ንእግዚኣብሄር ምምላኽ፣ ዘምልኽዎም ክልተ ጣዖታት ሰርሐሎም።

{{https://api.unfoldingword.org/obs/jpg/1/en/360px/obs-en-18-10.jpg}}

መንግስታት ይሁዳን እስራኤልን ንሕድሕዶም ፀላእቲ ኰኑ። ንሕድሕዶም ድማ ብዙሕ ግዜ ተዋግኡ።

{{https://api.unfoldingword.org/obs/jpg/1/en/360px/obs-en-18-11.jpg}}

ኣብታ ሓዳሽ መንግስቲ እስራኤል ዝነገሱ ኩሎም ክፉኣት ነበሩ። ካብዞም ነገስታት መብዛሕትኦም፣ ኣብክንድኣቶም ክነግሱ ብዝደለዩ ካልኦት እስራኤላውያን ተቐትሉ።

{{https://api.unfoldingword.org/obs/jpg/1/en/360px/obs-en-18-12.jpg}}

ኩሎም ነገስታትን ዳርጋ ኩሎም ህዝብታት መንግስቲ እስራኤል ጣዖታት ኣምለኹ። ኣምልኾ ጣዖቶም ድማ ስርዓት ዘይብሉ ርክብ ግብረስጋን ሓድሐደ ግዜ ከኣ ቈልዑ ዝስውኡሉ ነበረ።

{{https://api.unfoldingword.org/obs/jpg/1/en/360px/obs-en-18-13.jpg}}

ነገስታት ይሁዳ ዘርኢ ዳዊት ነበሩ። ካብዞም ነገስታት ገሊኦም ብትኽክል ዘመሓደሩን ንእግዚኣብሄር ዘምለኹ ጥዑያት ነገስታት ነበሩ። መብዛሕትኦም ግና ክፉኣትን ብልሹዋትን ነበሩ። ጣዖታት ዘምልኹ’ውን ነበሩ። ገሊኦም ነገስታት ንሓሰውቲ ኣማልኽቲ ደቆም ሰዊኦም እዮም። ከምኡ’ውን መብዛሕትኦም ህዝቢ ይሁዳ ኣብ እግዚኣብሄር ዓመፁ። ካልኦት ኣማልኽት’ውን ኣምለኹ።

//ታሪኽ መፅሓፍ ቅዱስ፡- ካብ 1ይ ነገሥት 1-6፤ 11-12።//
