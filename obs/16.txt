====== 16. ሓራ መውፃእቲ ======

{{https://api.unfoldingword.org/obs/jpg/1/en/360px/obs-en-16-01.jpg}}

ኢያሱ ምስ ሞተ፣ እስራኤላውያን ንእግዚኣብሄር ኣይተኣዘዙን፤ ነቶም ተሪፎም ዝነበሩ ከንእናውያን’ውን ካብ መንጉኦም ኣይኣውፅእዎምን፤ በዚ ድማ ንሕጊ እግዚኣብሄር ኣይተኣዘዙን። እስራኤላውያን ነቲ ሓቀኛ ኣምላኽ ዝዀነ ንያህዌ ምምላኽ ገዲፎም ንኣማልኽቲ ከንኣናውያን ምምላኽ ጀመሩ። እስራኤላውያን ንጉስ ኣይነበሮምን፤ ስለዚ ሕድሕድ ሰብ ንዓርሱ ትኽክል መሲሉ ዝተራእዮ ኩሉ ይገብር ነበረ።

{{https://api.unfoldingword.org/obs/jpg/1/en/360px/obs-en-16-02.jpg}}

እስራኤላውያን ንእግዚኣብሄር ብዘይምእዛዝ ስለ ዝቐፀሉ፣ እግዚኣብሄር ኣብ ኢድ ፀላእቶም ኣሕሊፉ ሃቦም። እዞም ፀላእቶም ነቑሑት እስራኤላውያን ሰረቑ፤ ናውቶም’ውን ኣዕነዉ፤ ንመብዛሕትኦም’ውን ቀተልዎም። እስራኤላውያን ንእግዚኣብሄር ብዘይምእዛዝን ብፀቕጢ ፀላእቶም ንብዙሕ ዘበናት ምስ ፀንሑ፣ ተነስሁ፤ ካብ ፀላእቶም ከናግፎም ድማ ናብ እግዚኣብሄር ፀለዩ።

{{https://api.unfoldingword.org/obs/jpg/1/en/360px/obs-en-16-03.jpg}}

ብድሕሪኡ እግዚኣብሄር ካብ ፀላእቶም ዘናግፎም ሓራ ዘውፅእ ሰብ ሰደደሎም፤ ኣብታ ምድሪ ድማ ሰላም ኣብዝሐሎም። ንሳቶም ግና ንኣምልኾም ንእግዚኣብሄር ረስዕዎ። ካልኦት ጣዖታት’ውን ኣምለኹ። በዚ ምኽንያት እዚ ድማ እግዚኣብሄር ንምድያማውያን ፀላእቶም ገይሩ ኣልዐሎም፤ ሰዓርዎም ድማ።

{{https://api.unfoldingword.org/obs/jpg/1/en/360px/obs-en-16-04.jpg}}

ምድያማውያን ንሸውዓተ ዓመት ዝኸውን ንዘራእቲ እስራኤላውያን ኩሉ ወሰዱሎም። እስራኤላውያን ኣዝዮም ፈሪሖም ነበሩ። ኣብ በብበዓቱን በብሽንጥሮታትን ተሓቢኦም ስለዝነበሩ ድማ ምድያማውያን ክረኽብዎም ኣይከኣሉን። ላሕ ምስበሉ ድማ ከድሕኖም ናብ እግዚኣብሄር ፀለዩ።

{{https://api.unfoldingword.org/obs/jpg/1/en/360px/obs-en-16-05.jpg}}

ሓደ መዓልቲ ጌዴዎን ዝበሃል እስራኤላዊ፣ ምድያማውያን እኽሉ ከይወስዱሉ ተሓቢኡ እኽሊ ይዘብጥ ነበረ። መልኣኽ እግዚኣብሄር ናብኡ መፂኡ ከኣ ከምዚ በሎ፤ ‹‹ኣታ ብርቱዕ ተዋጋኢ፣ እግዚኣብሄር ምስኻ እዩ። ኬድካ ንእስራኤላውያን ካብ ምድያማውያን ኣድሕኖም።››

{{https://api.unfoldingword.org/obs/jpg/1/en/360px/obs-en-16-06.jpg}}

ኣቦ ጌዴዎን ንጣዖት ዝተዳለወ መሰውኢ ነበሮ። እግዚኣብሄር ድማ ነቲ መሰውኢ ከፍርሶ ንጌዴዎን ነገሮ። ነገር ግን ጌዴዎን ነቲ ህዝቢ ስለዝፈርሐ ክሳዕ ዝመሲ ፀንሐ። ብድሕሪኡ ነቲ መሰውኢ ኣፈራረሶ፤ ሰባበሮ ድማ። ኣብ ጥቕኡ ከኣ ሓዱሽ መሰውኢ ንእግዚኣብሄር ሰርሐ። ንእግዚኣብሄር ድማ መስዋእቲ ሰውአ።

{{https://api.unfoldingword.org/obs/jpg/1/en/360px/obs-en-16-07.jpg}}

ንፅባሒቱ ንጉሆ ዝዀነ ሰብ ነቲ መሰውኢ ከምዘፍረሶ ርእዮም ኣዝዮም ተቘጥዑ። ንጌዴዎን ክቐተሉ ከኣ ናብ እንዳ ጌዴዎን ከዱ። ኣቦ ጌዴዎን ድማ፣ ‹‹ንምንታይ ንኣምላኽኩም ክትሕግዙ እትፍትኑ? ንሱ ኣምላኽ እንትዀይኑ ንዓርሱ ይከራኸር!›› በሎም። ነዚ ስለዝበሎም ከኣ እቶም ህዝቢ ንጌዴዎን ኣይቀተልዎን።

{{https://api.unfoldingword.org/obs/jpg/1/en/360px/obs-en-16-08.jpg}}

ምድያማውያን ንእስራኤላውያን ክወርሩ መሊሶም መፁ። ቁፅሮም ኣዝዩ ብዙሕ ስለዝነበረ ማንም ክቘፅሮም ኣይኽእልን ነበረ። ንምድያማውያን ንምውጋእ ጌዴዎን ንእስራኤላውያን ፀውዖም። እግዚኣብሄር ንዕኡ ተጠቒሙ ንእስራኤል የድሕን እንተዀይኑ ንምፍላጥ ጌዴዎን ክልተ ምልክታት ከርእዮ ንእግዚኣብሄር ለመኖ።

{{https://api.unfoldingword.org/obs/jpg/1/en/360px/obs-en-16-09.jpg}}

ነቲ ናይ መጀመረታ ምልክት ጨርቂ ኣብ መሬት ገይሩ እቲ ናይ ንጉሆ ዛዕዛዕታ ኣብቲ ጨርቂ ጥራይ እምበር ኣብ መሬት ከይርአ ጠየቐ። እግዚኣብሄር ድማ ከምቲ ዝለመኖ ገበረሉ። ንፅባሒቱ ምሸት ጌዴዎን ንእግዚኣብሄረ ከምዚ ኢሉ ጠየቖ፤ እቲ መሬት ብዛዕዛዕታ ንጉሆ ይርሓስ፣ እቲ ጨርቂ ግና ደረቕ ይዅን በለ። እግዚኣብሄር ከኣ ከምኡ ገበረ። እዞም ክልተ ምልክታት እግዚኣብሄር ንዕኡ ተጠቒሙ ንእስራኤል ካብ ኢድ ምድያማውያን ከምዘድሕን ንጌዴዎን ምልክት ኰኑሉ።

{{https://api.unfoldingword.org/obs/jpg/1/en/360px/obs-en-16-10.jpg}}

32,000 እስራኤላውያን ወታደራት ናብ ጌዴዎን መፁ፤ እግዚኣበሄር ግና ቁፅሮም ብዙሕ እዩ በሎ። ስለዚ ጌዴዎን ንምውጋእ ዝፈርሑ 22,000 ወታደራት ናብ ገዝኦም መለሶም። እግዚኣብሄር ንጌዴዎን ሕዝ’ውን ቁፅሪ እቶም ወታደራት ብዙሕ እዩ በሎ። ስለዚ ጌዴዎን 300 ወታደራት ኣትሪፉ ነቶም ካልኦት ነናብ ገዝኦም ክምለሱ ገበረ።

{{https://api.unfoldingword.org/obs/jpg/1/en/360px/obs-en-16-11.jpg}}

በታ ለይቲ እቲኣ እግዚኣብሄር ንጌዴዎን፣ ‹‹ናብ ሰፈር ሰራዊት ምድያማውያን ውረድ፣ ዝብልዎ እንተሰማዕኻ’ኳ ኣይትፍርሓዮም›› በሎ። ስለዚ ጌዴዎን ናብ ሰፈር ሰራዊት ምድያማውያን በታ ለይቲ ወረደ፤ ሓደ ናይ ምድያም ወታደር ንዓርኩ ብሕልሙ፣ ‹‹ሰራዊት ጌዴዎን ንናይ ምድያም ሰራዊት እንትስዕር›› ከምዝርአየ ክዛረብ ሰምዖ። ጌዴዎን ነዚ ምስሰምዐ ንእግዚኣብሄር ሰገደ።

{{https://api.unfoldingword.org/obs/jpg/1/en/360px/obs-en-16-12.jpg}}

ብድሕሪኡ ጌዴዎን ናብቶም ሰራዊቱ ተመሊሱ ንሕድሕዶም መለኸትን ዕትሮን ሽግን ሃቦም። ሰራዊት ምድያማውያን ደቂሶም እንተለዉ ነቲ ሰፊሮሙሉ ዝነበረ ሰፈር ከበብዎ። እቶም 300 ሰራዊት ጌዴዎን ነቲ ዝወልዕዎ ሽግ ኣብ ውሽጢ ዕትሮኦም ሒዞምዎ ስለዝነበሩ፤ ሰራዊት ምድያማውያን ነቲ ናይቲ ሽግ ብርሃን ክርእይዎ ኣይከኣሉን።

{{https://api.unfoldingword.org/obs/jpg/1/en/360px/obs-en-16-13.jpg}}

ብድሕሪኡ ወታደራት ጌዴዎን ብሓደሻዕ ነቶም ኣዕታሮም ሰበሩ፤ ናይቲ ሽጎም ብርሃን ብሓደሻዕ ብሃንደበት በርሀ። መለኸቶም እናነፍሑ ድማ፣ ‹‹ሰራዊት እግዚኣብሄርን ጌዴዎንን›› እናበሉ ጨርሑ።

{{https://api.unfoldingword.org/obs/jpg/1/en/360px/obs-en-16-14.jpg}}

እግዚኣብሄር ድማ ንምድያማውያን ዓቕሎም ከምዝፀቦም ገበረ፤ ንሕድሕዶም ከኣ ተቓተሉ። ሽዑ ኣብ ገገዝኦም ዝነበሩ እስራኤላውያን ተፀዋዊዖም ንምድያማውያን ከባርሩ ተሓጋገዙ። ንብዙሓት ቀተሉ፤ ነቶም ዝተረፉ ድማ ካብ ምድሪ እስራኤላውያን ኣባረርዎም። በቲ ግዜ እቲ 120,000 ወታደራት ምድያማውያን ሞቱ። እግዚኣብሄር ከኣ ንእስራኤል ካብኣቶም ኣድሓኖም።

{{https://api.unfoldingword.org/obs/jpg/1/en/360px/obs-en-16-15.jpg}}

እቶም ህዝቢ ድማ ጌዴዎን ንጉሶም ክኸውን ደለዩ። ጌዴዎን ከምኡ ክገብሩ ኣይፈቐደሎምን፤ ነገር ግን ሕድሕዶም ካብ ምድያማውያን ዝወሰድዎም ቀለቤታት ወርቂ ከምፅኡሉ ሓተቶም። እቶም ህዝቢ ድማ ኣዝዩ ብዙሕ ወርቂ ኣምፅኡሉ።

{{https://api.unfoldingword.org/obs/jpg/1/en/360px/obs-en-16-16.jpg}}

ጌዴዎን ነቲ ወርቂ ኣምኪኹ ከምቲ ሊቀኻህን ዝኽደኖ ዝበለ ፍሉይ ክዳን ገይሩ ኣስርሖ። እቶም ህዝቢ ነቲ ክዳን ከም ጣዖት ከምልኽዎ ጀመሩ። በዚ ምኽንያት እዚ ከኣ እግዚኣብሄር ኣብ ኢድ ፀላእቶም ኣሕሊፉ ሃቦም። ኣብ መወዳእታ እቶም ህዝቢ ከድሕኖም ናብ እግዚኣብሄር ፀለዩ። እግዚኣብሄር ድማ ካሊእ መድሓኒ ለኣኸሎም።

{{https://api.unfoldingword.org/obs/jpg/1/en/360px/obs-en-16-17.jpg}}

እዚ ከምዚ ዘበለ ነገር ብዙሕ ሻዕ ተደጋገመ። እስራኤላውያን ሓጥያት ይሰርሑ፤ እግዚኣብሄር ከዓ ይቐፅዖም፤ መሊሶም ይንስሁ፤ እግዚኣብሄር መሊሱ ዘድሕኖም ሰብ የተስአሎም። ንብዙሕ ዓመታት እግዚኣብሄር ንእስራኤላውያን ንምድሓን ብዙሓት ሓራ መውፃእቲ ሰደደሎም።

{{https://api.unfoldingword.org/obs/jpg/1/en/360px/obs-en-16-18.jpg}}

ብድሕሪኡ፣ እቶም ህዝቢ ከምቲ እቶም ካልኦት ኣህዛብ ዘለዉዎም ንጉስ ክገብረሎም ንእግዚኣብሄር ለመንዎ። ኣብ ውግእ ዝመርሖም ነዊሕን ብርቱዕን ንጉስ ክህልዎም ደለዩ። እግዚኣብሄር ግና ነዚ ሕቶኦም ኣይፈተወሎምን። ይኹንእምበር ከምቲ ዝደለይዎ ንጉስ ኣንገሰሎም።

//ታሪኽ መፅሓፍ ቅዱስ፡- መሳፍንቲ 1-5፣ 6-8።//
