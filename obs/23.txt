====== 23. ውልደት ኢየሱስ ======

{{https://api.unfoldingword.org/obs/jpg/1/en/360px/obs-en-23-01.jpg}}

ማርያም ዮሴፍ ንእተባህለ ፃድቕ ሰብ ተሓፅያ ነበረት። ሕፁያ ዮሴፍ፣ ማርያም ከምዝጠነሰት ምስ ሰምዐ፣ እቲ ቈልዓ ናቱ ከምዘይኰነ ፈለጠ። ንማርያም ከሕፍራ ስለዘይደለየ ሱቕ ኢሉ ክገድፋ ደለየ። ቅድሚ ነቲ ዝሓሰቦ ምግባሩ ድማ መልኣኽ ብሕልሙ ተዛረቦ።

{{https://api.unfoldingword.org/obs/jpg/1/en/360px/obs-en-23-02.jpg}}

እቲ መልኣኽ ከኣ ከምዚ በለ፤ ‹‹ዮሴፍ፣ ንማርያም ሰበይትኻ ጌርካ ክትወስዳ ኣይትፍራሕ። እቲ ኣብ ከርሳ ዘሎ ህፃን ካብ መንፈስ ቅዱስ ዝተጠንሰ እዩ። ወዲ ክትወልድ እያ። ስሙ፣ ኢየሱስ በሎ። (ትርጉሙ ድማ፣ ‘ያህዌ የድሕን’ ማለት እዩ)፤ ምኽንያቱ ንሱ ንህዝብታት ካብ ሓጥያቶም ዘድሕኖም ስለዝዀነ እዩ።››

{{https://api.unfoldingword.org/obs/jpg/1/en/360px/obs-en-23-03.jpg}}

ስለዚ ዮሴፍ ንማርያም ኣእተዋ’ሞ ሰበይቱ ገይሩ ናብ ገዝኡ ወሰዳ፤ ክሳዕ እትወልድ ግና ምስኣ ደቂሱ ርክብ ስጋ ኣይፈፀመን።

{{https://api.unfoldingword.org/obs/jpg/1/en/360px/obs-en-23-04.jpg}}

ማርያም እትወልደሉ ግዜ ምስ በፅሐ፣ መንግስቲ ሮም ሰብ ኩሉ ናብ ትውልዲ ቦትኡ እናኸደ ክምዝገብ ኣዘዘ። ዮሴፍን ማርያምን ትውልዶም ካብ ዳዊት ስለዝነበረ ካብቲ ዝነብሩሉ ካብ ናዝሬት ናብ ቤትልሄም ተጓዕዙ።

{{https://api.unfoldingword.org/obs/jpg/1/en/360px/obs-en-23-05.jpg}}

ናብ ቤትልሄም ምስ በፅሑ ዝዓርፉሉ ቦታ ኣይረኸቡን። ስለዚ ኣብ መሕድሪ ከፍቲ ክሓድሩ ወሰኑ። እቲ ህፃን ምስ ተወልደ ዘደቅሱሉ ስለዘይነበሮም ኣብ መብልዒ ከፍቲ ኣደቀስዎ። ስሙ ድማ ኢየሱስ በልዎ።

{{https://api.unfoldingword.org/obs/jpg/1/en/360px/obs-en-23-06.jpg}}

በታ ለይቲ እቲኣ ኣብቲ ከባቢ ኣብ ዝርከብ ጐልጐል መጓሲኦም ዝሕልዉ ጓሶት ነበሩ። ብሃንደበት ዘብርህ መልኣኽ ተራእዮም። ንሳቶም ድማ ፈርሑ። እቲ መልኣኽ ከኣ፣ ‹‹ዝነግረኩም ብስራት ሒዘ ስለዝመፃኹ ኣይትፍርሑ፤ እቲ ጎይታ ዝዀነ መሲሕ ኣብ ቤትልሄም ተወሊዱ እዩ!›› በለ።

{{https://api.unfoldingword.org/obs/jpg/1/en/360px/obs-en-23-07.jpg}}

‹‹ኬድኩም ነቲ ህፃን ርኸብዎ፤ ብጨርቂ ተጠቕሊሉ ኣብ መብልዕ ከፍቲ ደቂሱ ክትረኽብዎ ኢኹም።›› ብሃንደበት ድማ ሰማይ ብመላእኽቲ ተመልአ። ንእግዚኣብሄር እናመስገኑ ድማ፣ ‹‹ክብሪ ንእግዚኣብሄር ኣብ ሰማይ ይዅን፣ ሰላም ድማ ኣብ ምድሪ፣ ንሰባት’ውን ሰናይ ፍቓድ ይዅን!›› በሉ።

{{https://api.unfoldingword.org/obs/jpg/1/en/360px/obs-en-23-08.jpg}}

እቶም ጓሶት ናብቲ ኢየሱስ ዝተወልደሉ ስፍራ ቀልጢፎም በምኻድ ከምቲ እቲ መልኣኽ ዝነገሮም እቲ ህፃን ኣብ መብልዒ ከፍቲ ደቂሱ ረኸብዎ። ኣዝዮም ከኣ ተሐጐሱ። ማርያም’ውን ተሓጐሰት። እቶም ጓሶት ስለቲ ዝሰምዕዎን ዝረኣይዎን ኩሉ ንእግዚኣብሄር እናመስገኑ ናብ መጓሲኦም ተመልሱ።

{{https://api.unfoldingword.org/obs/jpg/1/en/360px/obs-en-23-09.jpg}}

ድሕሪ ቁሩብ እዋን ካብ ዓድታት ርሑቕ ምብራቕ ዝዀኑ ጠቢባን ኣብ ሰማይ ሓደ ዘይተለምደ ኮኾብ ረአዩ። ሓዱሽ ንጉስ ኣይሁድ ከምእተወልደ ድማ ተረድኡ። ስለዚ ነዚ ዝተወልደ ንጉስ ክርእዩ ነዊሕ መንገዲ ተጓዕዙ። ናብ ቤትልሄም ከይዶም ድማ ነቲ ኢየሱስን ወለዱን ዝነበሩሉ ገዛ ረኸብዎ።

{{https://api.unfoldingword.org/obs/jpg/1/en/360px/obs-en-23-10.jpg}}

እቶም ጠቢባን ንኢየሱስ ምስ እንኡ ምስ ረኣይዎ ሰገዱሉ። ህያባት ድማ ኣበርክቱሉ። ካብኡ ከኣ ናብ ዓዶም ተመሊሶም ከዱ።

//ታሪኽ መፅሓፍ ቅዱስ፡- ካብ ማቴዎስ 1፤ ሉቃስ 2።//
