====== 5. እቲ ተስፋ ዝተገብረሉ ወዲ ======

{{https://api.unfoldingword.org/obs/jpg/1/en/360px/obs-en-05-01.jpg}}

ድሕሪ ዓሰርተ ዓመት ኣብራምን ሶራን ናብ ከንኣን በፅሑ፤ ክሳዕ እዚ እዋን እዚ ድማ ቈልዓ ኣይነበሮምን። ስለዚ ሰበይቲ ኣብራም ሶራ ከምዚ በለቶ፤ ‹‹እግዚኣብሄር ቈልዑ ከይወልድ ስለዝኸልአኒ፣ ኣነ’ውን ስለዝኣረግኩ ነዛ ኣገልጋሊተይ ዝዀነት ኣጋር እኒሄትልካ ኣእትዋ፣ ንዓይ ድማ ቈልዓ ትውለደለይ›› በለቶ።

{{https://api.unfoldingword.org/obs/jpg/1/en/360px/obs-en-05-02.jpg}}

ኣብራም ከኣ ንኣጋር ኣእተዋ። ኣጋር ድማ ተባዕታይ ቈልዓ ወለደት። ኣብራም ከኣ ‹‹እስማዔል›› ኢሉ ስም ኣውፅአሉ፤ ይኹንእንበር ሶራ ብኣጋር ቀንአት፤ እስማዔል ዓሰርተሰለስተ ዓመት ምስኰኖ እግዚኣብሄር ንኣብራም ከምዚ በሎ።

{{https://api.unfoldingword.org/obs/jpg/1/en/360px/obs-en-05-03.jpg}}

እግዚኣብሄር ንኣብራም፣ ‹‹ኣነ ኤልሻዳይ ኣምላኽ እየ፤ ምሳኻ ድማ ቃል ኪዳን ክገብር እየ›› በሎ። ኣብራም ብገምበሩ ኣብ መሬት ተደፍአ፤ እግዚኣብሄር ከኣ ንኣብራም ተዛረቦ፣ ‹‹ንስኻ ኣቦ ብዙሓት ህዝብታት ክትከውን ኢኻ። ንምድሪ ከንኣን ንዓኻን ንዘርእኻን ርስቲ ገይረ ክህበኩም እየ፤ ንዘለኣለም ኣምላኾም ክኸውን እየ፤ ንስኻ ድማ ኣብ ገዛኻ ዝርከብ ተባዕታይ ኩሉ ግረዞ›› በሎ።

{{https://api.unfoldingword.org/obs/jpg/1/en/360px/obs-en-05-04.jpg}}

እግዚኣብሄር ድማ፣ ‹‹ሰበይትኻ ሶራ ተባዕታይ ቈልዓ ክትወልድ እያ፣ ንሱ ወዲ ተስፋ ክኸውን እዩ፣ ስሙ ይስሃቕ ክትብሎ ኢኻ፣ ቃል ኪዳነይ’ውን ምስኡ ክገብር እየ። ንሱ ዓብዪ ህዝቢ ክኸውን እዩ። ንእስማዔል’ውን ዓብዪ ህዝቢ ክገብሮ እየ። ይኹንእምበር ቃልኪዳነይ ምስ ይስሃቕ እዩ ዝኸውን›› በሎ። እግዚኣብሄር ስም ኣብራም ‹‹አብርሃም›› ኢሉ ለወጠሉ፤ ትርጉሙ ድማ ‹‹ኣቦ ብዙሓት›› ማለት እዩ። እግዚኣብሄር ንሶራ ከኣ ‹‹ሳራ›› ኢሉ ስማ ለወጠላ፤ ትርጉሙ ድማ ‹‹እኖ ብዙሓት›› ማለት እዩ።

{{https://api.unfoldingword.org/obs/jpg/1/en/360px/obs-en-05-05.jpg}}

በታ መዓልቲ እቲኣ ኣብርሃም ነቶም ኣብ ስድርኡ ዝርከቡ ተባዕትዮ ኩሎም ገረዞም። ድሕሪ ዓመት ኣብርሃም ሚእቲ ዓመት፣ ሳራ ድማ 99 ዓመት ምስኰኖም ሳራ ንኣብርሃም ወዲ ወለደትሉ፤ ከምቲ እግዚኣብሄር ዝበሎም ድማ ‹‹ይስሃቕ›› ኢሎም ስም ኣውፅኡሉ።

{{https://api.unfoldingword.org/obs/jpg/1/en/360px/obs-en-05-06.jpg}}

ይስሃቕ ምስ ባፅሐ እግዚኣብሄር ንእምነት ኣብርሃም ከምዚ ኢሉ ፈተኖ፤ ‹‹ነቲ ሓደ ወድኻ ውሰዶ’ሞ መስዋእቲ ጌርካ ኣቕርበለይ›› በሎ፤ ኣብርሃም’ውን መሊሱ ንእግዚኣብሄር ብምእዛዝ ንወዱ ክስውኦ ተዳለወ።

{{https://api.unfoldingword.org/obs/jpg/1/en/360px/obs-en-05-07.jpg}}

ኣብርሃምን ይስሃቕን ናብቲ መስዋእቲ ዝቐርበሉ ቦታ ምጕዓዝ ምስጀመሩ፣ ይስሃቕ ንኣቡኡ፣ ‹‹ኣቦየ፣ እቲ ንመስዋእቲ ዝኸውን ዕንጨይቲ እኒሄ፣ እቲ በጊዕ ደኣ ኣበይ ኣሎ?›› ኢሉ ሓተቶ። አብርሃም ከኣ፣ ‹‹ወደየ፣ ነቲ ንመስዋእቲ ዝኸውን በጊዕ እግዚኣብሄር ከዳልወልና እዩ›› ኢሉ መለሰሉ።

{{https://api.unfoldingword.org/obs/jpg/1/en/360px/obs-en-05-08.jpg}}

ናብቲ መስዋእቲ ዝቐርበሉ ቦታ ምስበፅሑ ኣብርሃም ንወዱ ንይስሃቕ ኣሲሩ ኣብቲ መሰውኢ ኣደቀሶ። ኣብርሃም ንወዱ ክስውኦ ካራ ሒዙ ኢዱ ምስ ኣልዓለ፣ እግዚኣብሄር፣ ‹‹ግደፍ፣ ኣብቲ ቈልዓ ምንም ጕድኣት ከይተብፅሕ፣ ከምእትፈርሐንን ንሓደ ወድኻ ሰሲዕኻ ከምዘይትኽልክለኒ ሕጂ ፈሊጠ ኣለኹ” በሎ።

{{https://api.unfoldingword.org/obs/jpg/1/en/360px/obs-en-05-09.jpg}}

ኣብቲ ከባቢ ድማ ኣብርሃም ኣብ ውሽጢ ቈጥቋጥ ዝተኣስረ ገንሸል ረኣየ። እዚ ድማ እግዚኣብሄር ኣብ ክንዲ ይስሃቕ ንመስዋእቲ ዝኸውን በጊዕ ኣዳልዩ ስለዝነበረ እዩ። ኣብርሃም ከኣ ተሓጒሱ ነቲ በጊዕ መስዋእቲ ገይሩ ኣቕረቦ።

{{https://api.unfoldingword.org/obs/jpg/1/en/360px/obs-en-05-10.jpg}}

እግዚኣብሄር ንአብርሃም ከምዚ በሎ፤ ‹‹ንሓደ ወድኻ’ኳ ከይተረፈ ዘለካ ኩሉ ክትህበኒ ስለዝፈተኻ ክባርኸካ እየ። ዘርእኻ ካብ ከዋኽብቲ ሰማይ ብዝበለፀ ክበዝሑ እዮም፤ ስለዝተኣዘዝካኒ ድማ ህዝብታት ዓለም ኩሎም ብኣኻ ክባረኹ እዮም።››

//ታሪኽ መጽሓፍ ቅዱስ፡- ካብ ዘፍጥረት 16-22።//
